[
  "श्रीमद्वाल्मीकीयरामायणे अयोध्याकाण्डे कैकेय्यनुनयः नाम दशमः सर्गः ॥२-१०॥",
  "विदर्शिता यदा देवी कुब्जया पापया भृशम् ।\nतदा शेते स्म सा भूमौ दिग्धविद्धेव किंनरी ॥२-१०-१॥",
  "निश्चित्य मनसा कृत्यं सा सम्यगिति भामिनी ।\nमन्थरायै शनैः सर्वमाचचक्षे विचक्षणा ॥२-१०-२॥",
  "सा दीना निश्चयं कृत्वा मन्थरावाक्यमोहिता ।\nनागकन्येव निःश्वस्य दीर्घमुष्णं च भामिनी ॥२-१०-३॥",
  "मुहूर्तं चिन्तयामास मार्गमात्मसुखावहम् ।\nसा सुहृच्चार्थकामा च तं निशम्य विनिश्चयम् ॥२-१०-४॥",
  "बभूव परमप्रीता सिद्धिं प्राप्येव मन्थरा ।\nअथ सा रुषिता देवी सम्यक् कृत्वा विनिश्चयम् ॥२-१०-५॥",
  "संविवेशाबला भूमौ निवेश्य भ्रुकुटिं मुखे ।\nततश्चित्राणि माल्यानि दिव्यान्याभरणानि च ॥२-१०-६॥",
  "अपविद्धानि कैकेय्या तानि भूमिं प्रपेदिरे ।\nतया तान्य् अपविद्धानि माल्यान्य् आभरणानि च ॥२-१०-७॥",
  "अशोभयन्त वसुधां नक्षत्राणि यथा नभः ।\nक्रोधागारे च पतिता सा बभौ मलिनाम्बरा ॥२-१०-८॥",
  "एकवेणीं दृढां बद्ध्वा गतसत्त्वेव किंनरी ।\nआज्ञाप्य तु महाराजो राघवस्याभिषेचनम् ॥२-१०-९॥",
  "उपस्थानमनुज्ञाप्य प्रविवेश निवेशनम् ।\nअद्य रामाभिषेको वै प्रसिद्ध इति जज्ञिवान् ॥२-१०-१०॥",
  "प्रियार्हां प्रियमाख्यातुं विवेशान्तःपुरं वशी ।\nस कैकेय्या गृहं श्रेष्ठं प्रविवेश महायशाः ॥२-१०-११॥",
  "पाण्डुराभ्रम् इवाकाशं राहुयुक्तं निशाकरः ।\nशुकबर्हिसमायुक्तं क्रौञ्चहंसरुतायुतम् ॥२-१०-१२॥",
  "वादित्ररवसङ्घुष्टं कुब्जावामनिकायुतम् ।\nलतागृहैश्चित्रगृहैश्चम्पकाशोकशोभितैः ॥२-१०-१३॥",
  "दान्तराजतसौवर्णवेदिकाभिः समायुतम् ।\nनित्यपुष्पफलैर्वृक्षैर्वापीभिरुपशोभितम् ॥२-१०-१४॥",
  "दान्तराजतसौवर्णैः संवृतं परमासनैः ।\nविविधैरन्नपानैश्च भक्ष्यैश्च विविधैरपि ॥२-१०-१५॥",
  "उपपन्नं महार्हैश्च भूषणैस्त्रिदिवोपमम् ।\nस प्रविश्य महाराजः स्वमन्तःपुरमृद्धिमत् ॥२-१०-१६॥",
  "न ददर्श स्त्रियं राजा कैकेयीं शयनोत्तमे ।\nस कामबलसंयुक्तो रत्यर्थी मनुजाधिपः ॥२-१०-१७॥",
  "अपश्यन् दयितां भार्यां पप्रच्छ विषसाद च ।\nनहि तस्य पुरा देवी तां वेलामत्यवर्तत ॥२-१०-१८॥",
  "न च राजा गृहं शून्यं प्रविवेश कदाचन ।\nततो गृहगतो राजा कैकेयीं पर्यपृच्छत ॥२-१०-१९॥",
  "यथापुरम् अविज्ञाय स्वार्थलिप्सुम् अपण्डिताम् ।\nप्रतिहारी त्वथोवाच संत्रस्ता तु कृताञ्जलिः ॥२-१०-२०॥",
  "देव देवी भृशं क्रुद्धा क्रोधागारमभिद्रुता ।\nप्रतीहार्या वचः श्रुत्वा राजा परमदुर्मनाः ॥२-१०-२१॥",
  "विषसाद पुनर्भूयो लुलितव्याकुलेन्द्रियः ।\nतत्र तां पतितां भूमौ शयानामतथोचिताम् ॥२-१०-२२॥",
  "प्रतप्त इव दुःखेन सोऽपश्यज्जगतीपतिः ।\nस वृद्धस्तरुणीं भार्यां प्राणेभ्योऽपि गरीयसीम् ॥२-१०-२३॥",
  "अपापः पापसंकल्पां ददर्श धरणीतले ।\nलतामिव विनिष्कृत्तां पतितां देवतामिव ॥२-१०-२४॥",
  "किन्नरीमिव निर्धूतां च्युताम् अप्सरसं यथा ।\nमायाम् इव परिभ्रष्टां हरिणीम् इव संयताम् ॥२-१०-२५॥",
  "करेणुम् इव दिग्धेन विद्धां मृगयुना वने ।\nमहागज इवारण्ये स्नेहात् परमदुःखिताम् ॥२-१०-२६॥",
  "परिमृज्य च पाणिभ्यामभिसंत्रस्तचेतनः ।\nकामी कमलपत्राक्षीमुवाच वनितामिदम् ॥२-१०-२७॥",
  "न तेऽहमभिजानामि क्रोधमात्मनि संश्रितम् ।\nदेवि केनाभियुक्तासि केन वासि विमानिता ॥२-१०-२८॥",
  "यदिदं मम दुःखाय शेषे कल्याणि पांसुषु ।\nभूमौ शेषे किमर्थं त्वं मयि कल्याणचेतसि ॥२-१०-२९॥",
  "भूतोपहतचित्तेव मम चित्तप्रमाथिनि ।\nसन्ति मे कुशला वैद्यास्त्वभितुष्टाश्च सर्वशः ॥२-१०-३०॥",
  "सुखितां त्वां करिष्यन्ति व्याधिमाचक्ष्व भामिनि ।\nकस्य वापि प्रियं कार्यं केन वा विप्रियं कृतम् ॥२-१०-३१॥",
  "कः प्रियं लभतामद्य को वा सुमहदप्रियम् ।\nमा रौत्सीर्मा च कार्षीस्त्वं देवि सम्परिशोषणम् ॥२-१०-३२॥",
  "अवध्यो वध्यतां को वा वध्यः को वा विमुच्यताम् ।\nदरिद्रः को भवेदाढ्यो द्रव्यवान् वाप्यकिंचनः ॥२-१०-३३॥",
  "अहं च हि मदीयाश्च सर्वे तव वशानुगाः ।\nन ते कंचिदभिप्रायं व्याहन्तुमहमुत्सहे ॥२-१०-३४॥",
  "आत्मनो जीवितेनापि ब्रूहि यन्मनसि स्थितम् ।\nबलमात्मनि जानन्ती न मां शङ्कितुमर्हसि ॥२-१०-३५॥",
  "करिष्यामि तव प्रीतिं सुकृतेनापि ते शपे ।\nयावदावर्तते चक्रं तावती मे वसुंधरा ॥२-१०-३६॥",
  "द्राविडाः सिन्धुसौवीराः सौराष्ट्रा दक्षिणापथाः ।\nवङ्गाङ्गमगधा मत्स्याः समृद्धाः काशिकोसलाः ॥२-१०-३७॥",
  "तत्र जातं बहु द्रव्यं धनधान्यमजाविकम् ।\nततो वृणीष्व कैकेयि यद् यत् त्वं मनसेच्छसि ॥२-१०-३८॥",
  "किमायासेन ते भीरु उत्तिष्ठोत्तिष्ठ शोभने ।\nतत्त्वं मे ब्रूहि कैकेयि यतस्ते भयमागतम् ।\nतत् ते व्यपनयिष्यामि नीहारमिव रश्मिवान् ॥२-१०-३९॥",
  "तथोक्ता सा समाश्वस्ता वक्तुकामा तदप्रियम् ।\nपरिपीडयितुं भूयो भर्तारमुपचक्रमे ॥२-१०-४०॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे दशमः सर्गः ॥२-१०॥"
]