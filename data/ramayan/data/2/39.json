[
  "श्रीमद्वाल्मीकीयरामायणे अयोध्याकाण्डे वनगमनापृच्छा नाम एकोनचत्वारिंशः सर्गः ॥२-३९॥",
  "रामस्य तु वचः श्रुत्वा मुनिवेषधरं च तम् ।\nसमीक्ष्य सह भार्याभी राजा विगतचेतनः ॥२-३९-१॥",
  "नैनं दुःखेन संतप्तः प्रत्यवैक्षत राघवम् ।\nन चैनमभिसम्प्रेक्ष्य प्रत्यभाषत दुर्मनाः ॥२-३९-२॥",
  "स मुहूर्तमिवासंज्ञो दुःखितश्च महीपतिः ।\nविललाप महाबाहू राममेवानुचिन्तयन् ॥२-३९-३॥",
  "मन्ये खलु मया पूर्वं विवत्सा बहवः कृताः ।\nप्राणिनो हिंसिता वापि तन्मामिदमुपस्थितम् ॥२-३९-४॥",
  "न त्वेवानागते काले देहाच्च्यवति जीवितम् ।\nकैकेय्या क्लिश्यमानस्य मृत्युर्मम न विद्यते ॥२-३९-५॥",
  "योऽहं पावकसंकाशं पश्यामि पुरतः स्थितम् ।\nविहाय वसने सूक्ष्मे तापसाच्छादमात्मजम् ॥२-३९-६॥",
  "एकस्याः खलु कैकेय्याः कृतेऽयं खिद्यते जनः ।\nस्वार्थे प्रयतमानायाः संश्रित्य निकृतिं त्विमाम् ॥२-३९-७॥",
  "एवमुक्त्वा तु वचनं बाष्पेण विहतेन्द्रियः ।\nरामेति सकृदेवोक्त्वा व्याहर्तुं न शशाक सः ॥२-३९-८॥",
  "संज्ञां तु प्रतिलभ्यैव मुहूर्तात् स महीपतिः ।\nनेत्राभ्यामश्रुपूर्णाभ्यां सुमन्त्रमिदमब्रवीत् ॥२-३९-९॥",
  "औपवाह्यं रथं युक्त्वा त्वमायाहि हयोत्तमैः ।\nप्रापयैनं महाभागमितो जनपदात् परम् ॥२-३९-१०॥",
  "एवं मन्ये गुणवतां गुणानां फलमुच्यते ।\nपित्रा मात्रा च यत्साधुर्वीरो निर्वास्यते वनम् ॥२-३९-११॥",
  "राज्ञो वचनमाज्ञाय सुमन्त्रः शीघ्रविक्रमः ।\nयोजयित्वा ययौ तत्र रथमश्वैरलंकृतम् ॥२-३९-१२॥",
  "तं रथं राजपुत्राय सूतः कनकभूषितम् ।\nआचचक्षेऽञ्जलिं कृत्वा युक्तं परमवाजिभिः ॥२-३९-१३॥",
  "राजा सत्वरमाहूय व्यापृतं वित्तसंचये ।\nउवाच देशकालज्ञो निश्चितं सर्वतः शुचिः ॥२-३९-१४॥",
  "वासांसि च वरार्हाणि भूषणानि महान्ति च ।\nवर्षाण्येतानि संख्याय वैदेह्याः क्षिप्रमानय ॥२-३९-१५॥",
  "नरेन्द्रेणैवमुक्तस्तु गत्वा कोशगृहं ततः ।\nप्रायच्छत् सर्वमाहृत्य सीतायै क्षिप्रमेव तत् ॥२-३९-१६॥",
  "सा सुजाता सुजातानि वैदेही प्रस्थिता वनम् ।\nभूषयामास गात्राणि तैर्विचित्रैर्विभूषणैः ॥२-३९-१७॥",
  "व्यराजयत वैदेही वेश्म तत् सुविभूषिता ।\nउद्यतोंऽशुमतः काले खं प्रभेव विवस्वतः ॥२-३९-१८॥",
  "तां भुजाभ्यां परिष्वज्य श्वश्रूर्वचनमब्रवीत् ।\nअनाचरन्तीं कृपणं मूर्ध्न्युपाघ्राय मैथिलीम् ॥२-३९-१९॥",
  "असत्यः सर्वलोकेऽस्मिन् सततं सत्कृताः प्रियैः ।\nभर्तारं नानुमन्यन्ते विनिपातगतं स्त्रियः ॥२-३९-२०॥",
  "एष स्वभावो नारीणामनुभूय पुरा सुखम् ।\nअल्पामप्यापदं प्राप्य दुष्यन्ति प्रजहत्यपि ॥२-३९-२१॥",
  "असत्यशीला विकृता दुर्गा अहृदयाः सदा ।\nअसत्यः पापसंकल्पाः क्षणमात्रविरागिणः ॥२-३९-२२॥",
  "न कुलं न कृतं विद्या न दत्तं नापि संग्रहः ।\nस्त्रीणां गृह्णाति हृदयमनित्यहृदया हि ताः ॥२-३९-२३॥",
  "साध्वीनां तु स्थितानां तु शीले सत्ये श्रुते स्थिते ।\nस्त्रीणां पवित्रं परमं पतिरेको विशिष्यते ॥२-३९-२४॥",
  "स त्वया नावमन्तव्यः पुत्रः प्रव्राजितो वनम् ।\nतव देवसमस्त्वेष निर्धनः सधनोऽपि वा ॥२-३९-२५॥",
  "विज्ञाय वचनं सीता तस्या धर्मार्थसंहितम् ।\nकृत्वाञ्जलिमुवाचेदं श्वश्रूमभिमुखे स्थिता ॥२-३९-२६॥",
  "करिष्ये सर्वमेवाहमार्या यदनुशास्ति माम् ।\nअभिज्ञास्मि यथा भर्तुर्वर्तितव्यं श्रुतं च मे ॥२-३९-२७॥",
  "न मामसज्जनेनार्या समानयितुमर्हति ।\nधर्माद् विचलितुं नाहमलं चन्द्रादिव प्रभा ॥२-३९-२८॥",
  "नातन्त्री वाद्यते वीणा नाचक्रो विद्यते रथः ।\nनापतिः सुखमेधेत या स्यादपि शतात्मजा ॥२-३९-२९॥",
  "मितं ददाति हि पिता मितं भ्राता मितं सुतः ।\nअमितस्य तु दातारं भर्तारं का न पूजयेत् ॥२-३९-३०॥",
  "साहमेवंगता श्रेष्ठा श्रुतधर्मपरावरा ।\nआर्ये किमवमन्येयं स्त्रिया भर्ता हि दैवतम् ॥२-३९-३१॥",
  "सीताया वचनं श्रुत्वा कौसल्या हृदयङ्गमम् ।\nशुद्धसत्त्वा मुमोचाश्रु सहसा दुःखहर्षजम् ॥२-३९-३२॥",
  "तां प्राञ्जलिरभिप्रेक्ष्य मातृमध्येऽतिसत्कृताम् ।\nरामः परमधर्मात्मा मातरं वाक्यमब्रवीत् ॥२-३९-३३॥",
  "अम्ब मा दुःखिता भूत्वा पश्येस्त्वं पितरं मम ।\nक्षयोऽपि वनवासस्य क्षिप्रमेव भविष्यति ॥२-३९-३४॥",
  "सुप्तायास्ते गमिष्यन्ति नव वर्षाणि पञ्च च ।\nसमग्रमिह सम्प्राप्तं मां द्रक्ष्यसि सुहृद्वृतम् ॥२-३९-३५॥",
  "एतावदभिनीतार्थमुक्त्वा स जननीं वचः ।\nत्रयः शतशतार्धा हि ददर्शावेक्ष्य मातरः ॥२-३९-३६॥",
  "ताश्चापि स तथैवार्ता मातॄर्दशरथात्मजः ।\nधर्मयुक्तमिदं वाक्यं निजगाद कृताञ्जलिः ॥२-३९-३७॥",
  "संवासात् परुषं किंचिदज्ञानादपि यत् कृतम् ।\nतन्मे समुपजानीत सर्वाश्चामन्त्रयामि वः ॥२-३९-३८॥",
  "वचनं राघवस्यैतद् धर्मयुक्तं समाहितम् ।\nशुश्रुवुस्ताः स्त्रियः सर्वाः शोकोपहतचेतसः ॥२-३९-३९॥",
  "जज्ञोऽथ तासां संनादः क्रौञ्चीनामिव निःस्वनः ।\nमानवेन्द्रस्य भार्याणामेवं वदति राघवे ॥२-३९-४०॥",
  "मुरजपणवमेघघोषवद्दशरथवेश्म बभूव यत् पुरा ।\nविलपितपरिदेवनाकुलंव्यसनगतं तदभूत् सुदुःखितम् ॥२-३९-४१॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे एकोनचत्वारिंशः सर्गः ॥२-३९॥"
]