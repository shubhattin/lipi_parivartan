[
  "श्रीमद्वाल्मीकीयरामायणे अयोध्याकाण्डे पौरवाक्यम् नाम त्रयस्त्रिंशः सर्गः ॥२-३३॥",
  "दत्त्वा तु सह वैदेह्या ब्राह्मणेभ्यो धनं बहु ।\nजग्मतुः पितरं द्रष्टुं सीतया सह राघवौ ॥२-३३-१॥",
  "ततो गृहीते प्रेष्याभ्यामशोभेतां तदायुधे ।\nमालादामभिरासक्ते सीतया समलंकृते ॥२-३३-२॥",
  "ततः प्रासादहर्म्याणि विमानशिखराणि च ।\nअभिरुह्य जनः श्रीमानुदासीनो व्यलोकयत् ॥२-३३-३॥",
  "न हि रथ्याः सुशक्यन्ते गन्तुं बहुजनाकुलाः ।\nआरुह्य तस्मात् प्रासादाद् दीनाः पश्यन्ति राघवम् ॥२-३३-४॥",
  "पदातिं सानुजं दृष्ट्वा ससीतं च जनास्तदा ।\nऊचुर्बहुजना वाचः शोकोपहतचेतसः ॥२-३३-५॥",
  "यं यान्तमनुयाति स्म चतुरङ्गबलं महत् ।\nतमेकं सीतया सार्धमनुयाति स्म लक्ष्मणः ॥२-३३-६॥",
  "ऐश्वर्यस्य रसज्ञः सन् कामानां चाकरो महान् ।\nनेच्छत्येवानृतं कर्तुं वचनं धर्मगौरवात् ॥२-३३-७॥",
  "या न शक्या पुरा द्रष्टुं भूतैराकाशगैरपि ।\nतामद्य सीतां पश्यन्ति राजमार्गगता जनाः ॥२-३३-८॥",
  "अङ्गरागोचितां सीतां रक्तचन्दनसेविनीम् ।\nवर्षमुष्णं च शीतं च नेष्यत्याशु विवर्णताम् ॥२-३३-९॥",
  "अद्य नूनं दशरथः सत्त्वमाविश्य भाषते ।\nनहि राजा प्रियं पुत्रं विवासयितुमर्हति ॥२-३३-१०॥",
  "निर्गुणस्यापि पुत्रस्य कथं स्याद् विनिवासनम् ।\nकिं पुनर्यस्य लोकोऽयं जितो वृत्तेन केवलम् ॥२-३३-११॥",
  "आनृशंस्यमनुक्रोशः श्रुतं शीलं दमः शमः ।\nराघवं शोभयन्त्येते षड्गुणाः पुरुषर्षभम् ॥२-३३-१२॥",
  "तस्मात् तस्योपघातेन प्रजाः परमपीडिताः ।\nऔदकानीव सत्त्वानि ग्रीष्मे सलिलसंक्षयात् ॥२-३३-१३॥",
  "पीडया पीडितं सर्वं जगदस्य जगत्पतेः ।\nमूलस्येवोपघातेन वृक्षः पुष्पफलोपगः ॥२-३३-१४॥",
  "मूलं ह्येष मनुष्याणां धर्मसारो महाद्युतिः ।\nपुष्पं फलं च पत्रं च शाखाश्चास्येतरे जनाः ॥२-३३-१५॥",
  "ते लक्ष्मण इव क्षिप्रं सपत्न्यः सहबान्धवाः ।\nगच्छन्तमनुगच्छामो येन गच्छति राघवः ॥२-३३-१६॥",
  "उद्यानानि परित्यज्य क्षेत्राणि च गृहाणि च ।\nएकदुःखसुखा राममनुगच्छाम धार्मिकम् ॥२-३३-१७॥",
  "समुद्धृतनिधानानि परिध्वस्ताजिराणि च ।\nउपात्तधनधान्यानि हृतसाराणि सर्वशः ॥२-३३-१८॥",
  "रजसाभ्यवकीर्णानि परित्यक्तानि दैवतैः ।\nमूषकैः परिधावद्भिरुद्बिलैरावृतानि च ॥२-३३-१९॥",
  "अपेतोदकधूमानि हीनसम्मार्जनानि च ।\nप्रणष्टबलिकर्मेज्यामन्त्रहोमजपानि च ॥२-३३-२०॥",
  "दुष्कालेनेव भग्नानि भिन्नभाजनवन्ति च ।\nअस्मत्त्यक्तानि कैकेयी वेश्मानि प्रतिपद्यताम् ॥२-३३-२१॥",
  "वनं नगरमेवास्तु येन गच्छति राघवः ।\nअस्माभिश्च परित्यक्तं पुरं सम्पद्यतां वनम् ॥२-३३-२२॥",
  "बिलानि दंष्ट्रिणः सर्वे सानूनि मृगपक्षिणः ।\nत्यजन्त्वस्मद्भयाद्भीता गजाः सिंहा वनान्यपि ॥२-३३-२३॥",
  "अस्मत्त्यक्तं प्रपद्यन्तु सेव्यमानं त्यजन्तु च ।\nतृणमांसफलादानां देशं व्यालमृगद्विजम् ॥२-३३-२४॥",
  "प्रपद्यतां हि कैकेयी सपुत्रा सह बान्धवैः ।\nराघवेण वयं सर्वे वने वत्स्याम निर्वृताः ॥२-३३-२५॥",
  "इत्येवं विविधा वाचो नानाजनसमीरिताः ।\nशुश्राव राघवः श्रुत्वा न विचक्रेऽस्य मानसम् ॥२-३३-२६॥",
  "स तु वेश्म पुनर्मातुः कैलासशिखरप्रभम् ।\nअभिचक्राम धर्मात्मा मत्तमातङ्गविक्रमः ॥२-३३-२७॥",
  "विनीतवीरपुरुषं प्रविश्य तु नृपालयम् ।\nददर्शावस्थितं दीनं सुमन्त्रमविदूरतः ॥२-३३-२८॥",
  "प्रतीक्षमाणोऽभिजनं तदार्तमनार्तरूपः प्रहसन्निवाथ ।\nजगाम रामः पितरं दिदृक्षुः पितुर्निदेशं विधिवच्चिकीर्षुः ॥२-३३-२९॥",
  "तत्पूर्वमैक्ष्वाकसुतो महात्मा रामो गमिष्यन् नृपमार्तरूपम् ।\nव्यतिष्ठत प्रेक्ष्य तदा सुमन्त्रं पितुर्महात्मा प्रतिहारणार्थम् ॥२-३३-३०॥",
  "पितुर्निदेशेन तु धर्मवत्सलो वनप्रवेशे कृतबुद्धिनिश्चयः ।\nस राघवः प्रेक्ष्य सुमन्त्रमब्रवीन्निवेदयस्वागमनं नृपाय मे ॥२-३३-३१॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे त्रयस्त्रिंशः सर्गः ॥२-३३॥"
]