[
  "श्रीमद्वाल्मीकीयरामायणे अयोध्याकाण्डे कैकेय्युपालम्भः नाम चतुर्दशः सर्गः ॥२-१४॥",
  "पुत्रशोकार्दितं पापा विसंज्ञं पतितं भुवि ।\nविचेष्टमानमुत्प्रेक्ष्य ऐक्ष्वाकमिदमब्रवीत् ॥२-१४-१॥",
  "पापं कृत्वेव किमिदं मम संश्रुत्य संश्रवम् ।\nशेषे क्षितितले सन्नः स्थित्यां स्थातुं त्वमर्हसि ॥२-१४-२॥",
  "आहुः सत्यं हि परमं धर्मं धर्मविदो जनाः ।\nसत्यमाश्रित्य च मया त्वं धर्मं प्रतिचोदितः ॥२-१४-३॥",
  "संश्रुत्य शैब्यः श्येनाय स्वां तनुं जगतीपतिः ।\nप्रदाय पक्षिणे राजा जगाम गतिमुत्तमाम् ॥२-१४-४॥",
  "तथा ह्यलर्कस्तेजस्वी ब्राह्मणे वेदपारगे ।\nयाचमाने स्वके नेत्रे उद्धृत्याविमना ददौ ॥२-१४-५॥",
  "सरितां तु पतिः स्वल्पां मर्यादां सत्यमन्वितः ।\nसत्यानुरोधात् समये वेलां स्वां नातिवर्तते ॥२-१४-६॥",
  "सत्यमेकपदं ब्रह्म सत्ये धर्मः प्रतिष्ठितः ।\nसत्यमेवाक्षया वेदाः सत्येनावाप्यते परम् ॥२-१४-७॥",
  "सत्यं समनुवर्तस्व यदि धर्मे धृता मतिः ।\nस वरः सफलो मेऽस्तु वरदो ह्यसि सत्तम ॥२-१४-८॥",
  "धर्मस्यैवाभिकामार्थं मम चैवाभिचोदनात् ।\nप्रव्राजय सुतं रामं त्रिः खलु त्वां ब्रवीम्यहम् ॥२-१४-९॥",
  "समयं च ममार्येमं यदि त्वं न करिष्यसि ।\nअग्रतस्ते परित्यक्ता परित्यक्ष्यामि जीवितम् ॥२-१४-१०॥",
  "एवं प्रचोदितो राजा कैकेय्या निर्विशङ्कया ।\nनाशकत् पाशमुन्मोक्तुं बलिरिन्द्रकृतं यथा ॥२-१४-११॥",
  "उद्भ्रान्तहृदयश्चापि विवर्णवदनोऽभवत् ।\nस धुर्यो वै परिस्पन्दन् युगचक्रान्तरं यथा ॥२-१४-१२॥",
  "विकलाभ्यां च नेत्राभ्यामपश्यन्निव भूमिपः ।\nकृच्छ्राद् धैर्येण संस्तभ्य कैकेयीमिदमब्रवीत् ॥२-१४-१३॥",
  "यस्ते मन्त्रकृतः पाणिरग्नौ पापे मया धृतः ।\nसंत्यजामि स्वजं चैव तव पुत्रं सह त्वया ॥२-१४-१४॥",
  "प्रयाता रजनी देवि सूर्यस्योदयनं प्रति ।\nअभिषेकाय हि जनस्त्वरयिष्यति मां ध्रुवम् ॥२-१४-१५॥",
  "रामाभिषेकसम्भारैस्तदर्थमुपकल्पितैः ।\nरामः कारयितव्यो मे मृतस्य सलिलक्रियाम् ॥२-१४-१६॥",
  "सपुत्रया त्वया नैव कर्तव्या सलिलक्रिया ।\nव्याहन्तास्यशुभाचारे यदि रामाभिषेचनम् ॥२-१४-१७॥",
  "न शक्तोऽद्यास्म्यहं द्रष्टुं दृष्ट्वा पूर्वं तथामुखम् ।\nहतहर्षं तथानन्दं पुनर्जनमवाङ्मुखम् ॥२-१४-१८॥",
  "तां तथा ब्रुवतस्तस्य भूमिपस्य महात्मनः ।\nप्रभाता शर्वरी पुण्या चन्द्रनक्षत्रमालिनी ॥२-१४-१९॥",
  "ततः पापसमाचारा कैकेयी पार्थिवं पुनः ।\nउवाच परुषं वाक्यं वाक्यज्ञा रोषमूर्च्छिता ॥२-१४-२०॥",
  "किमिदं भाषसे राजन् वाक्यं गररुजोपमम् ।\nआनाययितुमक्लिष्टं पुत्रं राममिहार्हसि ॥२-१४-२१॥",
  "स्थाप्य राज्ये मम सुतं कृत्वा रामं वनेचरम् ।\nनिःसपत्नां च मां कृत्वा कृतकृत्यो भविष्यसि ॥२-१४-२२॥",
  "स तुन्न इव तीक्ष्णेन प्रतोदेन हयोत्तमः ।\nराजा प्रचोदितोऽभीक्ष्णं कैकेय्या वाक्यमब्रवीत् ॥२-१४-२३॥",
  "धर्मबन्धेन बद्धोऽस्मि नष्टा च मम चेतना ।\nज्येष्ठं पुत्रं प्रियं रामं द्रष्टुमिच्छामि धार्मिकम् ॥२-१४-२४॥",
  "ततः प्रभातां रजनीमुदिते च दिवाकरे ।\nपुण्ये नक्षत्रयोगे च मुहूर्ते च समागते ॥२-१४-२५॥",
  "वसिष्ठो गुणसम्पन्नः शिष्यैः परिवृतस्तथा ।\nउपगृह्याशु सम्भारान् प्रविवेश पुरोत्तमम् ॥२-१४-२६॥",
  "सिक्तसम्मार्जितपथां पताकोत्तमभूषिताम् ।\nसंहृष्टमनुजोपेतां समृद्धविपणापणाम् ॥२-१४-२७॥",
  "महोत्सवसमायुक्तां राघवार्थे समुत्सुकाम् ।\nचन्दनागुरुधूपैश्च सर्वतः परिधूमिताम् ॥२-१४-२८॥",
  "तां पुरीं समतिक्रम्य पुरंदरपुरोपमाम् ।\nददर्शान्तःपुरं श्रीमान् नानाध्वजगणायुतम् ॥२-१४-२९॥",
  "पौरजानपदाकीर्णं ब्राह्मणैरुपशोभितम् ।\nयष्टिमद्भिः सुसम्पूर्णं सदश्वैः परमार्चितैः ॥२-१४-३०॥",
  "तदन्तःपुरमासाद्य व्यतिचक्राम तं जनम् ।\nवसिष्ठः परमप्रीतः परमर्षिभिरावृतः ॥२-१४-३१॥",
  "स त्वपश्यद् विनिष्क्रान्तं सुमन्त्रं नाम सारथिम् ।\nद्वारे मनुजसिंहस्य सचिवं प्रियदर्शनम् ॥२-१४-३२॥",
  "तमुवाच महातेजाः सूतपुत्रं विशारदम् ।\nवसिष्ठः क्षिप्रमाचक्ष्व नृपतेर्मामिहागतम् ॥२-१४-३३॥",
  "इमे गङ्गोदकघटाः सागरेभ्यश्च काञ्चनाः ।\nऔदुम्बरं भद्रपीठमभिषेकार्थमाहृतम् ॥२-१४-३४॥",
  "सर्वबीजानि गन्धाश्च रत्नानि विविधानि च ।\nक्षौद्रं दधि घृतं लाजा दर्भाः सुमनसः पयः ॥२-१४-३५॥",
  "अष्टौ च कन्या रुचिरा मत्तश्च वरवारणः ।\nचतुरश्वो रथः श्रीमान् निस्त्रिंशो धनुरुत्तमम् ॥२-१४-३६॥",
  "वाहनं नरसंयुक्तं छत्रं च शशिसंनिभम् ।\nश्वेते च वालव्यजने भृङ्गारं च हिरण्मयम् ॥२-१४-३७॥",
  "हेमदामपिनद्धश्च ककुद्मान् पाण्डुरो वृषः ।\nकेसरी च चतुर्दंष्ट्रो हरिश्रेष्ठो महाबलः ॥२-१४-३८॥",
  "सिंहासनं व्याघ्रतनुः समिधश्च हुताशनः ।\nसर्वे वादित्रसङ्घाश्च वेश्याश्चालंकृताः स्त्रियः ॥२-१४-३९॥",
  "आचार्या ब्राह्मणा गावः पुण्याश्च मृगपक्षिणः ।\nपौरजानपदश्रेष्ठा नैगमाश्च गणैः सह ॥२-१४-४०॥",
  "एते चान्ये च बहवः प्रीयमाणाः प्रियंवदाः ।\nअभिषेकाय रामस्य सह तिष्ठन्ति पार्थिवैः ॥२-१४-४१॥",
  "त्वरयस्व महाराजं यथा समुदितेऽहनि ।\nपुष्ये नक्षत्रयोगे च रामो राज्यमवाप्नुयात् ॥२-१४-४२॥",
  "इति तस्य वचः श्रुत्वा सूतपुत्रो महाबलः ।\nस्तुवन् नृपतिशार्दूलं प्रविवेश निवेशनम् ॥२-१४-४३॥",
  "तं तु पूर्वोदितं वृद्धं द्वारस्था राजसम्मताः ।\nन शेकुरभिसंरोद्धुं राज्ञः प्रियचिकीर्षवः ॥२-१४-४४॥",
  "स समीपस्थितो राज्ञस्तामवस्थामजज्ञिवान् ।\nवाग्भिः परमतुष्टाभिरभिष्टोतुं प्रचक्रमे ॥२-१४-४५॥",
  "ततः सूतो यथापूर्वं पार्थिवस्य निवेशने ।\nसुमन्त्रः प्राञ्जलिर्भूत्वा तुष्टाव जगतीपतिम् ॥२-१४-४६॥",
  "यथा नन्दति तेजस्वी सागरो भास्करोदये ।\nप्रीतः प्रीतेन मनसा तथा नन्दय नस्ततः ॥२-१४-४७॥",
  "इन्द्रमस्यां तु वेलायामभितुष्टाव मातलिः ।\nसोऽजयद् दानवान् सर्वांस्तथा त्वां बोधयाम्यहम् ॥२-१४-४८॥",
  "वेदाः सहाङ्गा विद्याश्च यथा ह्यात्मभुवं प्रभुम् ।\nब्रह्माणं बोधयन्त्यद्य तथा त्वां बोधयाम्यहम् ॥२-१४-४९॥",
  "आदित्यः सह चन्द्रेण यथा भूतधरां शुभाम् ।\nबोधयत्यद्य पृथिवीं तथा त्वां बोधयाम्यहम् ॥२-१४-५०॥",
  "उत्तिष्ठ सुमहाराज कृतकौतुकमङ्गलः ।\nविराजमानो वपुषा मेरोरिव दिवाकरः ॥२-१४-५१॥",
  "सोमसूर्यौ च काकुत्स्थ शिववैश्रवणावपि ।\nवरुणश्चाग्निरिन्द्रश्च विजयं प्रदिशन्तु ते ॥२-१४-५२॥",
  "गता भगवती रात्रिः कृतं कृत्यमिदं तव ।\nबुध्यस्व नृपशार्दूल कुरु कार्यमनन्तरम् ॥२-१४-५३॥",
  "उदतिष्ठत रामस्य समग्रमभिषेचनम् ।\nपौरजानपदाश्चापि नैगमश्च कृताञ्जलिः ॥२-१४-५४॥",
  "स्वयं वसिष्ठो भगवान् ब्राह्मणैः सह तिष्ठति ।\nक्षिप्रमाज्ञाप्यतां राजन् राघवस्याभिषेचनम् ॥२-१४-५५॥",
  "यथा ह्यपालाः पशवो यथा सेना ह्यनायका ।\nयथा चन्द्रं विना रात्रिर्यथा गावो विना वृषम् ॥२-१४-५६॥",
  "एवं हि भविता राष्ट्रं यत्र राजा न दृश्यते ।\nएवं तस्य वचः श्रुत्वा सान्त्वपूर्वमिवार्थवत् ॥२-१४-५७॥",
  "अभ्यकीर्यत शोकेन भूय एव महीपतिः ।\nततस्तु राजा तं सूतं सन्नहर्षः सुतं प्रति ॥२-१४-५८॥",
  "शोकरक्तेक्षणः श्रीमानुद्वीक्ष्योवाच धार्मिकः ।\nवाक्यैस्तु खलु मर्माणि मम भूयो निकृन्तसि ॥२-१४-५९॥",
  "सुमन्त्रः करुणं श्रुत्वा दृष्ट्वा दीनं च पार्थिवम् ।\nप्रगृहीताञ्जलिः किंचित् तस्माद् देशादपाक्रमत् ॥२-१४-६०॥",
  "यदा वक्तुं स्वयं दैन्यान्न शशाक महीपतिः ।\nतदा सुमन्त्रं मन्त्रज्ञा कैकेयी प्रत्युवाच ह ॥२-१४-६१॥",
  "सुमन्त्र राजा रजनीं रामहर्षसमुत्सुकः ।\nप्रजागरपरिश्रान्तो निद्रावशमुपागतः ॥२-१४-६२॥",
  "तद् गच्छ त्वरितं सूत राजपुत्रं यशस्विनम् ।\nराममानय भद्रं ते नात्र कार्या विचारणा ॥२-१४-६३॥",
  "अश्रुत्वा राजवचनं कथं गच्छामि भामिनि ।\nतच्छ्रुत्वा मन्त्रिणो वाक्यं राजा मन्त्रिणमब्रवीत् ॥२-१४-६४॥",
  "सुमन्त्र रामं द्रक्ष्यामि शीघ्रमानय सुन्दरम् ।\nस मन्यमानः कल्याणं हृदयेन ननन्द च ॥२-१४-६५॥",
  "निर्जगाम च स प्रीत्या त्वरितो राजशासनात् ।\nसुमन्त्रश्चिन्तयामास त्वरितं चोदितस्तया ॥२-१४-६६॥",
  "व्यक्तं रामाभिषेकार्थे इहायास्यति धर्मराट् ।\nइति सूतो मतिं कृत्वा हर्षेण महता पुनः ॥२-१४-६७॥",
  "निर्जगाम महातेजा राघवस्य दिदृक्षया ।\nसागरह्रदसंकाशात्सुमन्त्रोऽन्तःपुराच्छुभात् ।\nनिष्क्रम्य जनसम्बाधं ददर्श द्वारमग्रतः ॥२-१४-६८॥",
  "ततः पुरस्तात् सहसा विनिःसृतो महीपतेर्द्वारगतान् विलोकयन् ।\nददर्श पौरान् विविधान् महाधनानुपस्थितान् द्वारमुपेत्य विष्ठितान् ॥२-१४-६९॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे चतुर्दशः सर्गः ॥२-१४॥"
]