[
  "श्रीमद्वाल्मीकीयरामायणे अयोध्याकाण्डे कैकेयीनिवर्तनप्रयासः नाम द्वादशः सर्गः ॥२-१२॥",
  "ततः श्रुत्वा महाराजः कैकेय्या दारुणं वचः ।\nचिन्तामभिसमापेदे मुहूर्तं प्रतताप च ॥२-१२-१॥",
  "किं नु मेऽयं दिवास्वप्नश्चित्तमोहोऽपि वा मम ।\nअनुभूतोपसर्गो वा मनसो वाप्युपद्रवः ॥२-१२-२॥",
  "इति संचिन्त्य तद् राजा नाध्यगच्छत् तदासुखम् ।\nप्रतिलभ्य ततः संज्ञां कैकेयीवाक्यतापितः ॥२-१२-३॥",
  "व्यथितो विक्लवश्चैव व्याघ्रीं दृष्ट्वा यथा मृगः ।\nअसंवृतायामासीनो जगत्यां दीर्घमुच्छ्वसन् ॥२-१२-४॥",
  "मण्डले पन्नगो रुद्धो मन्त्रैरिव महाविषः ।\nअहो धिगिति सामर्षो वाचमुक्त्वा नराधिपः ॥२-१२-५॥",
  "मोहम् आपेदिवान् भूयः शोकोपहतचेतनः ।\nचिरेण तु नृपः संज्ञां प्रतिलभ्य सुदुःखितः ॥२-१२-६॥",
  "कैकेयीमब्रवीत् क्रुद्धो निर्दहन्निव तेजसा ।\nनृशंसे दुष्टचारित्रे कुलस्यास्य विनाशिनि ॥२-१२-७॥",
  "किं कृतं तव रामेण पापे पापं मयापि वा ।\nसदा ते जननीतुल्यां वृत्तिं वहति राघवः ॥२-१२-८॥",
  "तस्यैवं त्वमनर्थाय किंनिमित्तमिहोद्यता ।\nत्वं मयाऽऽत्मविनाशाय भवनं स्वं निवेशिता ॥२-१२-९॥",
  "अविज्ञानान्नृपसुता व्याला तीक्ष्णविषा यथा ।\nजीवलोको यदा सर्वो रामस्याह गुणस्तवम् ॥२-१२-१०॥",
  "अपराधं कमुद्दिश्य त्यक्ष्यामीष्टमहं सुतम् ।\nकौसल्यां च सुमित्रां च त्यजेयमपि वा श्रियम् ॥२-१२-११॥",
  "जीवितं चात्मनो रामं न त्वेव पितृवत्सलम् ।\nपरा भवति मे प्रीतिर्दृष्ट्वा तनयमग्रजम् ॥२-१२-१२॥",
  "अपश्यतस्तु मे रामं नष्टं भवति चेतनम् ।\nतिष्ठेल्लोको विना सूर्यं सस्यं वा सलिलं विना ॥२-१२-१३॥",
  "न तु रामं विना देहे तिष्ठेत्तु मम जीवितम् ।\nतदलं त्यज्यतामेष निश्चयः पापनिश्चये ॥२-१२-१४॥",
  "अपि ते चरणौ मूर्ध्ना स्पृशाम्येष प्रसीद मे ।\nकिमर्थं चिन्तितं पापे त्वया परमदारुणम् ॥२-१२-१५॥",
  "अथ जिज्ञाससे मां त्वं भरतस्य प्रियाप्रिये ।\nअस्तु यत्तत्त्वया पूर्वं व्याहृतं राघवं प्रति ॥२-१२-१६॥",
  "स मे ज्येष्ठसुतः श्रीमान् धर्मज्येष्ठ इतीव मे ।\nतत् त्वया प्रियवादिन्या सेवार्थं कथितं भवेत् ॥२-१२-१७॥",
  "तच्छ्रुत्वा शोकसंतप्ता संतापयसि मां भृशम् ।\nआविष्टासि गृहे शून्ये सा त्वं परवशं गता ॥२-१२-१८॥",
  "इक्ष्वाकूणां कुले देवि सम्प्राप्तः सुमहानयम् ।\nअनयो नयसम्पन्ने यत्र ते विकृता मतिः ॥२-१२-१९॥",
  "नहि किंचिदयुक्तं वा विप्रियं वा पुरा मम ।\nअकरोस्त्वं विशालाक्षि तेन न श्रद्दधामि ते ॥२-१२-२०॥",
  "ननु ते राघवस्तुल्यो भरतेन महात्मना ।\nबहुशो हि स्म बाले त्वं कथाः कथयसे मम ॥२-१२-२१॥",
  "तस्य धर्मात्मनो देवि वने वासं यशस्विनः ।\nकथं रोचयसे भीरु नव वर्षाणि पञ्च च ॥२-१२-२२॥",
  "अत्यन्तसुकुमारस्य तस्य धर्मे कृतात्मनः ।\nकथं रोचयसे वासमरण्ये भृशदारुणे ॥२-१२-२३॥",
  "रोचयस्यभिरामस्य रामस्य शुभलोचने ।\nतव शुश्रूषमाणस्य किमर्थं विप्रवासनम् ॥२-१२-२४॥",
  "रामो हि भरताद् भूयस्तव शुश्रूषते सदा ।\nविशेषं त्वयि तस्मात् तु भरतस्य न लक्षये ॥२-१२-२५॥",
  "शुश्रूषां गौरवं चैव प्रमाणं वचनक्रियाम् ।\nकस्तु भूयस्तरं कुर्यादन्यत्र पुरुषर्षभात् ॥२-१२-२६॥",
  "बहूनां स्त्रीसहस्राणां बहूनां चोपजीविनाम् ।\nपरिवादोऽपवादो वा राघवे नोपपद्यते ॥२-१२-२७॥",
  "सान्त्वयन् सर्वभूतानि रामः शुद्धेन चेतसा ।\nगृह्णाति मनुजव्याघ्रः प्रियैर्विषयवासिनः ॥२-१२-२८॥",
  "सत्येन लोकाञ् जयति द्विजान् दानेन राघवः ।\nगुरूञ् छुश्रूषया वीरो धनुषा युधि शात्रवान् ॥२-१२-२९॥",
  "सत्यं दानं तपस्त्यागो मित्रता शौचमार्जवम् ।\nविद्या च गुरुशुश्रूषा ध्रुवाण्येतानि राघवे ॥२-१२-३०॥",
  "तस्मिन्नार्जवसम्पन्ने देवि देवोपमे कथम् ।\nपापमाशंससे रामे महर्षिसमतेजसि ॥२-१२-३१॥",
  "न स्मराम्यप्रियं वाक्यं लोकस्य प्रियवादिनः ।\nस कथं त्वत्कृते रामं वक्ष्यामि प्रियमप्रियम् ॥२-१२-३२॥",
  "क्षमा यस्मिंस्तपस्त्यागः सत्यं धर्मः कृतज्ञता ।\nअप्यहिंसा च भूतानां तमृते कागतिर्मम ॥२-१२-३३॥",
  "मम वृद्धस्य कैकेयि गतान्तस्य तपस्विनः ।\nदीनं लालप्यमानस्य कारुण्यं कर्तुमर्हसि ॥२-१२-३४॥",
  "पृथिव्यां सागरान्तायां यत् किंचिदधिगम्यते ।\nतत् सर्वं तव दास्यामि मा च त्वं मन्युमाविश ॥२-१२-३५॥",
  "अञ्जलिं कुर्मि कैकेयि पादौ चापि स्पृशामि ते ।\nशरणं भव रामस्य माधर्मो मामिह स्पृशेत् ॥२-१२-३६॥",
  "इति दुःखाभिसंतप्तं विलपन्तमचेतनम् ।\nघूर्णमानं महाराजं शोकेन समभिप्लुतम् ॥२-१२-३७॥",
  "पारं शोकार्णवस्याशु प्रार्थयन्तं पुनः पुनः ।\nप्रत्युवाचाथ कैकेयी रौद्रा रौद्रतरं वचः ॥२-१२-३८॥",
  "यदि दत्त्वा वरौ राजन् पुनः प्रत्यनुतप्यसे ।\nधार्मिकत्वं कथं वीर पृथिव्यां कथयिष्यसि ॥२-१२-३९॥",
  "यदा समेता बहवस्त्वया राजर्षयः सह ।\nकथयिष्यन्ति धर्मज्ञ तत्र किं प्रतिवक्ष्यसि ॥२-१२-४०॥",
  "यस्याः प्रसादे जीवामि या च मामभ्यपालयत् ।\nतस्याः कृता मया मिथ्या कैकेय्या इति वक्ष्यसि ॥२-१२-४१॥",
  "किल्बिषं त्वं नरेन्द्राणां करिष्यसि नराधिप ।\nयो दत्त्वा वरमद्यैव पुनरन्यानि भाषसे ॥२-१२-४२॥",
  "शैब्यः श्येनकपोतीये स्वमांसं पक्षिणे ददौ ।\nअलर्कश्चक्षुषी दत्त्वा जगाम गतिमुत्तमाम् ॥२-१२-४३॥",
  "सागरः समयं कृत्वा न वेलामतिवर्तते ।\nसमयं मानृतं कार्षीः पूर्ववृत्तमनुस्मरन् ॥२-१२-४४॥",
  "स त्वं धर्मं परित्यज्य रामं राज्येऽभिषिच्य च ।\nसह कौसल्यया नित्यं रन्तुमिच्छसि दुर्मते ॥२-१२-४५॥",
  "भवत्वधर्मो धर्मो वा सत्यं वा यदि वानृतम् ।\nयत्त्वया संश्रुतं मह्यं तस्य नास्ति व्यतिक्रमः ॥२-१२-४६॥",
  "अहं हि विषमद्यैव पीत्वा बहु तवाग्रतः ।\nपश्यतस्ते मरिष्यामि रामो यद्यभिषिच्यते ॥२-१२-४७॥",
  "एकाहमपि पश्येयं यद्यहं राममातरम् ।\nअञ्जलिं प्रतिगृह्णन्तीं श्रेयो ननु मृतिर्मम ॥२-१२-४८॥",
  "भरतेनात्मना चाहं शपे ते मनुजाधिप ।\nयथा नान्येन तुष्येयमृते रामविवासनात् ॥२-१२-४९॥",
  "एतावदुक्त्वा वचनं कैकेयी विरराम ह ।\nविलपन्तं च राजानं न प्रतिव्याजहार सा ॥२-१२-५०॥",
  "श्रुत्वा तु राजा कैकेय्या वाक्यं परमशोभनम् ।\nरामस्य च वने वासमैश्वर्यं भरतस्य च ॥२-१२-५१॥",
  "नाभ्यभाषत कैकेयीं मुहूर्तं व्याकुलेन्द्रियः ।\nप्रैक्षतानिमिषो देवीं प्रियामप्रियवादिनीम् ॥२-१२-५२॥",
  "तां हि वज्रसमां वाचमाकर्ण्य हृदयाप्रियाम् ।\nदुःखशोकमयीं श्रुत्वा राजा न सुखितोऽभवत् ॥२-१२-५३॥",
  "स देव्या व्यवसायं च घोरं च शपथं कृतम् ।\nध्यात्वा रामेति निःश्वस्य च्छिन्नस्तरुरिवापतत् ॥२-१२-५४॥",
  "नष्टचित्तो यथोन्मत्तो विपरीतो यथातुरः ।\nहृततेजा यथा सर्पो बभूव जगतीपतिः ॥२-१२-५५॥",
  "दीनयाऽऽतुरया वाचा इति होवाच कैकयीम् ।\nअनर्थमिममर्थाभं केन त्वमुपदेशिता ॥२-१२-५६॥",
  "भूतोपहतचित्तेव ब्रुवन्ती मां न लज्जसे ।\nशीलव्यसनमेतत् ते नाभिजानाम्यहं पुरा ॥२-१२-५७॥",
  "बालायास्तत् त्विदानीं ते लक्षये विपरीतवत् ।\nकुतो वा ते भयं जातं या त्वमेवंविधं वरम् ॥२-१२-५८॥",
  "राष्ट्रे भरतमासीनं वृणीषे राघवं वने ।\nविरमैतेन भावेन त्वमेतेनानृतेन च ॥२-१२-५९॥",
  "यदि भर्तुः प्रियं कार्यं लोकस्य भरतस्य च ।\nनृशंसे पापसंकल्पे क्षुद्रे दुष्कृतकारिणि ॥२-१२-६०॥",
  "किं नु दुःखमलीकं वा मयि रामे च पश्यसि ।\nन कथंचिदृते रामाद् भरतो राज्यमावसेत् ॥२-१२-६१॥",
  "रामादपि हि तं मन्ये धर्मतो बलवत्तरम् ।\nकथं द्रक्ष्यामि रामस्य वनं गच्छेति भाषिते ॥२-१२-६२॥",
  "मुखवर्णं विवर्णं तु यथैवेन्दुमुपप्लुतम् ।\nतां तु मे सुकृतां बुद्धिं सुहृद्भिः सह निश्चिताम् ॥२-१२-६३॥",
  "कथं द्रक्ष्याम्यपावृत्तां परैरिव हतां चमूम् ।\nकिं मां वक्ष्यन्ति राजानो नानादिग्भ्यः समागताः ॥२-१२-६४॥",
  "बालो बतायमैक्ष्वाकश्चिरं राज्यमकारयत् ।\nयदा हि बहवो वृद्धा गुणवन्तो बहुश्रुताः ॥२-१२-६५॥",
  "परिप्रक्ष्यन्ति काकुत्स्थं वक्ष्यामीह कथं तदा ।\nकैकेय्या क्लिश्यमानेन पुत्रः प्रव्राजितो मया ॥२-१२-६६॥",
  "यदि सत्यं ब्रवीम्येतत् तदसत्यं भविष्यति ।\nकिं मां वक्ष्यति कौसल्या राघवे वनमास्थिते ॥२-१२-६७॥",
  "किं चैनां प्रतिवक्ष्यामि कृत्वा विप्रियमीदृशम् ।\nयदा यदा च कौसल्या दासीव च सखीव च ॥२-१२-६८॥",
  "भार्यावद् भगिनीवच्च मातृवच्चोपतिष्ठति ।\nसततं प्रियकामा मे प्रियपुत्रा प्रियंवदा ॥२-१२-६९॥",
  "न मया सत्कृता देवी सत्कारार्हा कृते तव ।\nइदानीं तत्तपति मां यन्मया सुकृतं त्वयि ॥२-१२-७०॥",
  "अपथ्यव्यञ्जनोपेतं भुक्तमन्नमिवातुरम् ।\nविप्रकारं च रामस्य सम्प्रयाणं वनस्य च ॥२-१२-७१॥",
  "सुमित्रा प्रेक्ष्य वै भीता कथं मे विश्वसिष्यति ।\nकृपणं बत वैदेही श्रोष्यति द्वयमप्रियम् ॥२-१२-७२॥",
  "मां च पञ्चत्वमापन्नं रामं च वनमाश्रितम् ।\nवैदेही बत मे प्राणान् शोचन्ती क्षपयिष्यति ॥२-१२-७३॥",
  "हीना हिमवतः पार्श्वे किंनरेणेव किंनरी ।\nनहि राममहं दृष्ट्वा प्रवसन्तं महावने ॥२-१२-७४॥",
  "चिरं जीवितुमाशंसे रुदन्तीं चापि मैथिलीम् ।\nसा नूनं विधवा राज्यं सपुत्रा कारयिष्यसि ॥२-१२-७५॥",
  "सतीं त्वामहमत्यन्तं व्यवस्याम्यसतीं सतीम् ।\nरूपिणीं विषसंयुक्तां पीत्वेव मदिरां नरः ॥२-१२-७६॥",
  "अनृतैर्बत मां सान्त्वैः सान्त्वयन्ती स्म भाषसे ।\nगीतशब्देन संरुध्य लुब्धो मृगमिवावधीः ॥२-१२-७७॥",
  "अनार्य इति मामार्याः पुत्रविक्रायकं ध्रुवम् ।\nविकरिष्यन्ति रथ्यासु सुरापं ब्राह्मणं यथा ॥२-१२-७८॥",
  "अहो दुःखमहो कृच्छ्रं यत्र वाचः क्षमे तव ।\nदुःखमेवंविधं प्राप्तं पुरा कृतमिवाशुभम् ॥२-१२-७९॥",
  "चिरं खलु मया पापे त्वं पापेनाभिरक्षिता ।\nअज्ञानादुपसम्पन्ना रज्जुरुद्बन्धनी यथा ॥२-१२-८०॥",
  "रममाणस्त्वया सार्धं मृत्युं त्वां नाभिलक्षये ।\nबालो रहसि हस्तेन कृष्णसर्पमिवास्पृशम् ॥२-१२-८१॥",
  "तं तु मां जीवलोकोऽयं नूनमाक्रोष्टुमर्हति ।\nमया ह्यपितृकः पुत्रः स महात्मा दुरात्मना ॥२-१२-८२॥",
  "बालिशो बत कामात्मा राजा दशरथो भृशम् ।\nस्त्रीकृते यः प्रियं पुत्रं वनं प्रस्थापयिष्यति ॥२-१२-८३॥",
  "वेदैश्च ब्रह्मचर्यैश्च गुरुभिश्चोपकर्शितः ।\nभोगकाले महत्कृच्छ्रं पुनरेव प्रपत्स्यते ॥२-१२-८४॥",
  "नालं द्वितीयं वचनं पुत्रो मां प्रतिभाषितुम् ।\nस वनं प्रव्रजेत्युक्तो बाढमित्येव वक्ष्यति ॥२-१२-८५॥",
  "यदि मे राघवः कुर्याद् वनं गच्छेति चोदितः ।\nप्रतिकूलं प्रियं मे स्यान्न तु वत्सः करिष्यति ॥२-१२-८६॥",
  "राघवे हि वनं प्राप्ते सर्वलोकस्य धिक्कृतम् ।\nमृत्युरक्षमणीयं मां नयिष्यति यमक्षयम् ॥२-१२-८७॥",
  "मृते मयि गते रामे वनं मनुजपुङ्गवे ।\nइष्टे मम जने शेषे किं पापं प्रतिपत्स्यसे ॥२-१२-८८॥",
  "कौसल्या मां च रामं च पुत्रौ च यदि हास्यति ।\nदुःखान्यसहती देवी मामेवानुगमिष्यति ॥२-१२-८९॥",
  "कौसल्यां च सुमित्रां च मां च पुत्रैस्त्रिभिः सह ।\nप्रक्षिप्य नरके सा त्वं कैकेयि सुखिता भव ॥२-१२-९०॥",
  "मया रामेण च त्यक्तं शाश्वतं सत्कृतं गुणैः ।\nइक्ष्वाकुकुलमक्षोभ्यमाकुलं पालयिष्यसि ॥२-१२-९१॥",
  "प्रियं चेद् भरतस्यैतद् रामप्रव्राजनं भवेत् ।\nमा स्म मे भरतः कार्षीत् प्रेतकृत्यं गतायुषः ॥२-१२-९२॥",
  "मृते मयि गते रामे वनं पुरुषपुङ्गवे ।\nसेदानीं विधवा राज्यं सपुत्रा कारयिष्यसि ॥२-१२-९३॥",
  "त्वं राजपुत्रि दैवेन न्यवसो मम वेश्मनि ।\nअकीर्तिश्चातुला लोके ध्रुवः परिभवश्च मे ।\nसर्वभूतेषु चावज्ञा यथा पापकृतस्तथा ॥२-१२-९४॥",
  "कथं रथैर्विभुर्यात्वा गजाश्वैश्च मुहुर्मुहुः ।\nपद्भ्यां रामो महारण्ये वत्सो मे विचरिष्यति ॥२-१२-९५॥",
  "यस्य चाहारसमये सूदाः कुण्डलधारिणः ।\nअहंपूर्वाः पचन्ति स्म प्रसन्नाः पानभोजनम् ॥२-१२-९६॥",
  "स कथं नु कषायाणि तिक्तानि कटुकानि च ।\nभक्षयन् वन्यमाहारं सुतो मे वर्तयिष्यति ॥२-१२-९७॥",
  "महार्हवस्त्रसम्बद्धो भूत्वा चिरसुखोचितः ।\nकाषायपरिधानस्तु कथं रामो भविष्यति ॥२-१२-९८॥",
  "कस्येदं दारुणं वाक्यमेवंविधमपीरितम् ।\nरामस्यारण्यगमनं भरतस्याभिषेचनम् ॥२-१२-९९॥",
  "धिगस्तु योषितो नाम शठाः स्वार्थपरायणाः ।\nन ब्रवीमि स्त्रियः सर्वा भरतस्यैव मातरम् ॥२-१२-१००॥",
  "अनर्थभावेऽर्थपरे नृशंसेममानुतापाय निवेशितासि ।\nकिमप्रियं पश्यसि मन्निमित्तंहितानुकारिण्यथवापि रामे ॥२-१२-१०१॥",
  "परित्यजेयुः पितरोऽपि पुत्रान्भार्याः पतींश्चापि कृतानुरागाः ।\nकृत्स्नं हि सर्वं कुपितं जगत् स्याद्दृष्ट्वैव रामं व्यसने निमग्नम् ॥२-१२-१०२॥",
  "अहं पुनर्देवकुमाररूपमलंकृतं तं सुतमाव्रजन्तम् ।\nनन्दामि पश्यन्निव दर्शनेनभवामि दृष्ट्वैव पुनर्युवेव ॥२-१२-१०३॥",
  "विना हि सूर्येण भवेत् प्रवृत्तिरवर्षता वज्रधरेण वापि ।\nरामं तु गच्छन्तमितः समीक्ष्यजीवेन्न कश्चित्त्विति चेतना मे ॥२-१२-१०४॥",
  "विनाशकामामहिताममित्रामावासयं मृत्युमिवात्मनस्त्वाम् ।\nचिरं बताङ्केन धृतासि सर्पीमहाविषा तेन हतोऽस्मि मोहात् ॥२-१२-१०५॥",
  "मया च रामेण सलक्ष्मणेनप्रशास्तु हीनो भरतस्त्वया सह ।\nपुरं च राष्ट्रं च निहत्य बान्धवान्ममाहितानां च भवाभिहर्षिणी ॥२-१२-१०६॥",
  "नृशंसवृत्ते व्यसनप्रहारिणिप्रसह्य वाक्यं यदिहाद्य भाषसे ।\nन नाम ते तेन मुखात् पतन्त्यधोविशीर्यमाणा दशनाः सहस्रधा ॥२-१२-१०७॥",
  "न किंचिदाहाहितमप्रियं वचोन वेत्ति रामः परुषाणि भाषितुम् ।\nकथं तु रामे ह्यभिरामवादिनिब्रवीषि दोषान् गुणनित्यसम्मते ॥२-१२-१०८॥",
  "प्रताम्य वा प्रज्वल वा प्रणश्य वासहस्रशो वा स्फुटितां महीं व्रज ।\nन ते करिष्यामि वचः सुदारुणंममाहितं केकयराजपांसने ॥२-१२-१०९॥",
  "क्षुरोपमां नित्यमसत्प्रियंवदांप्रदुष्टभावां स्वकुलोपघातिनीम् ।\nन जीवितुं त्वां विषहेऽमनोरमांदिधक्षमाणां हृदयं सबन्धनम् ॥२-१२-११०॥",
  "न जीवितं मेऽस्ति कुतः पुनः सुखंविनात्मजेनात्मवतां कुतो रतिः ।\nममाहितं देवि न कर्तुमर्हसिस्पृशामि पादावपि ते प्रसीद मे ॥२-१२-१११॥",
  "स भूमिपालो विलपन्ननाथवत्स्त्रिया गृहीतो हृदयेऽतिमात्रया ।\nपपात देव्याश्चरणौ प्रसारितावुभावसम्प्राप्य यथाऽऽतुरस्तथा ॥२-१२-११२॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे द्वादशः सर्गः ॥२-१२॥"
]