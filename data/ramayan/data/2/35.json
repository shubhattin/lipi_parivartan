[
  "अथ श्रीमद्वाल्मीकीयरामायणे अयोध्याकाण्डे सुमन्त्रगर्हणम् नाम पञ्चत्रिंशः सर्गः ॥२-३५॥",
  "ततो निधूय सहसा शिरो निःश्वस्य चासकृत् ।\nपाणिं पाणौ विनिष्पिष्य दन्तान् कटकटाय्य च ॥२-३५-१॥",
  "लोचने कोपसंरक्ते वर्णं पूर्वोचितं जहत् ।\nकोपाभिभूतः सहसा संतापमशुभं गतः ॥२-३५-२॥",
  "मनः समीक्षमाणश्च सूतो दशरथस्य च ।\nकम्पयन्निव कैकेय्या हृदयं वाक्शरैः शितैः ॥२-३५-३॥",
  "वाक्यवज्रैरनुपमैर्निर्भिन्दन्निव चाशुभैः ।\nकैकेय्याः सर्वमर्माणि सुमन्त्रः प्रत्यभाषत ॥२-३५-४॥",
  "यस्यास्तव पतिस्त्यक्तो राजा दशरथः स्वयम् ।\nभर्ता सर्वस्य जगतः स्थावरस्य चरस्य च ॥२-३५-५॥",
  "नह्यकार्यतमं किंचित्तव देवीह विद्यते ।\nपतिघ्नीं त्वामहं मन्ये कुलघ्नीमपि चान्ततः ॥२-३५-६॥",
  "यन्महेन्द्रमिवाजय्यं दुष्प्रकम्प्यमिवाचलम् ।\nमहोदधिमिवाक्षोभ्यं संतापयसि कर्मभिः ॥२-३५-७॥",
  "मावमंस्था दशरथं भर्तारं वरदं पतिम् ।\nभर्तुरिच्छा हि नारीणां पुत्रकोट्या विशिष्यते ॥२-३५-८॥",
  "यथावयो हि राज्यानि प्राप्नुवन्ति नृपक्षये ।\nइक्ष्वाकुकुलनाथेऽस्मिंस्तं लोपयितुमिच्छसि ॥२-३५-९॥",
  "राजा भवतु ते पुत्रो भरतः शास्तु मेदिनीम् ।\nवयं तत्र गमिष्यामो यत्र रामो गमिष्यति ॥२-३५-१०॥",
  "न च ते विषये कश्चिद् ब्राह्मणो वस्तुमर्हति ।\nतादृशं त्वममर्यादमद्य कर्म करिष्यसि ॥२-३५-११॥",
  "नूनं सर्वे गमिष्यामो मार्गं रामनिषेवितम् ।\nत्यक्ता या बान्धवैः सर्वैर्ब्राह्मणैः साधुभिः सदा ॥२-३५-१२॥",
  "का प्रीती राज्यलाभेन तव देवि भविष्यति ।\nतादृशं त्वममर्यादं कर्म कर्तुं चिकीर्षसि ॥२-३५-१३॥",
  "आश्चर्यमिव पश्यामि यस्यास्ते वृत्तमीदृशम् ।\nआचरन्त्या न विवृता सद्यो भवति मेदिनी ॥२-३५-१४॥",
  "महाब्रह्मर्षिसृष्टा वा ज्वलन्तो भीमदर्शनाः ।\nधिग्वाग्दण्डा न हिंसन्ति रामप्रव्राजने स्थिताम् ॥२-३५-१५॥",
  "आम्रं छित्त्वा कुठारेण निम्बं परिचरेत् तु कः ।\nयश्चैनं पयसा सिञ्चेन्नैवास्य मधुरो भवेत् ॥२-३५-१६॥",
  "आभिजात्यं हि ते मन्ये यथा मातुस्तथैव च ।\nन हि निम्बात् स्रवेत् क्षौद्रं लोके निगदितं वचः ॥२-३५-१७॥",
  "तव मातुरसद्ग्राहं विद्म पूर्वं यथा श्रुतम् ।\nपितुस्ते वरदः कश्चिद् ददौ वरमनुत्तमम् ॥२-३५-१८॥",
  "सर्वभूतरुतं तस्मात् संजज्ञे वसुधाधिपः ।\nतेन तिर्यग्गतानां च भूतानां विदितं वचः ॥२-३५-१९॥",
  "ततो जृम्भस्य शयने विरुताद् भूरिवर्चसः ।\nपितुस्ते विदितो भावः स तत्र बहुधाहसत् ॥२-३५-२०॥",
  "तत्र ते जननी क्रुद्धा मृत्युपाशमभीप्सती ।\nहासं ते नृपते सौम्य जिज्ञासामीति चाब्रवीत् ॥२-३५-२१॥",
  "नृपश्चोवाच तां देवीं हासं शंसामि ते यदि ।\nततो मे मरणं सद्यो भविष्यति न संशयः ॥२-३५-२२॥",
  "माता ते पितरं देवि पुनः केकयमब्रवीत् ।\nशंस मे जीव वा मा वा न मां त्वं प्रहसिष्यसि ॥२-३५-२३॥",
  "प्रियया च तथोक्तः स केकयः पृथिवीपतिः ।\nतस्मै तं वरदायार्थं कथयामास तत्त्वतः ॥२-३५-२४॥",
  "ततः स वरदः साधू राजानं प्रत्यभाषत ।\nम्रियतां ध्वंसतां वेयं मा शंसीस्त्वं महीपते ॥२-३५-२५॥",
  "स तच्छ्रुत्वा वचस्तस्य प्रसन्नमनसो नृपः ।\nमातरं ते निरस्याशु विजहार कुबेरवत् ॥२-३५-२६॥",
  "तथा त्वमपि राजानं दुर्जनाचरिते पथि ।\nअसद्ग्राहमिमं मोहात् कुरुषे पापदर्शिनी ॥२-३५-२७॥",
  "सत्यश्चात्र प्रवादोऽयं लौकिकः प्रतिभाति मा ।\nपितॄन् समनुजायन्ते नरा मातरमङ्गनाः ॥२-३५-२८॥",
  "नैवं भव गृहाणेदं यदाह वसुधाधिपः ।\nभर्तुरिच्छामुपास्वेह जनस्यास्य गतिर्भव ॥२-३५-२९॥",
  "मा त्वं प्रोत्साहिता पापैर्देवराजसमप्रभम् ।\nभर्तारं लोकभर्तारमसद्धर्ममुपादध ॥२-३५-३०॥",
  "नहि मिथ्या प्रतिज्ञातं करिष्यति तवानघः ।\nश्रीमान् दशरथो राजा देवि राजीवलोचनः ॥२-३५-३१॥",
  "ज्येष्ठो वदान्यः कर्मण्यः स्वधर्मस्यापि रक्षिता ।\nरक्षिता जीवलोकस्य बली रामोऽभिषिच्यताम् ॥२-३५-३२॥",
  "परिवादो हि ते देवि महाँल्लोके चरिष्यति ।\nयदि रामो वनं याति विहाय पितरं नृपम् ॥२-३५-३३॥",
  "स्वराज्यं राघवः पातु भव त्वं विगतज्वरा ।\nनहि ते राघवादन्यः क्षमः पुरवरे वसन् ॥२-३५-३४॥",
  "रामे हि यौवराज्यस्थे राजा दशरथो वनम् ।\nप्रवेक्ष्यति महेष्वासः पूर्ववृत्तमनुस्मरन् ॥२-३५-३५॥",
  "इति सान्त्वैश्च तीक्ष्णैश्च कैकेयीं राजसंसदि ।\nभूयः संक्षोभयामास सुमन्त्रस्तु कृताञ्जलिः ॥२-३५-३६॥",
  "नैव सा क्षुभ्यते देवी न च स्म परिदूयते ।\nन चास्या मुखवर्णस्य लक्ष्यते विक्रिया तदा ॥२-३५-३७॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे सुमन्त्रगर्हणम् नाम पञ्चत्रिंशः सर्गः ॥२-३५॥"
]