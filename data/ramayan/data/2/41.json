[
  "श्रीमद्वाल्मीकीयरामायणे अयोध्याकाण्डे नगरसंक्षोभः नाम एकचत्वारिंशः सर्गः ॥२-४१॥",
  "तस्मिंस्तु पुरुषव्याघ्रे निष्क्रामति कृताञ्जलौ ।\nआर्तशब्दो हि संजज्ञे स्त्रीणामन्तःपुरे महान् ॥२-४१-१॥",
  "अनाथस्य जनस्यास्य दुर्बलस्य तपस्विनः ।\nयो गतिः शरणं चासीत् स नाथः क्व नु गच्छति ॥२-४१-२॥",
  "न क्रुध्यत्यभिशस्तोऽपि क्रोधनीयानि वर्जयन् ।\nक्रुद्धान् प्रसादयन् सर्वान् समदुःखः क्व गच्छति ॥२-४१-३॥",
  "कौसल्यायां महातेजा यथा मातरि वर्तते ।\nतथा यो वर्ततेऽस्मासु महात्मा क्व नु गच्छति ॥२-४१-४॥",
  "कैकेय्या क्लिश्यमानेन राज्ञा संचोदितो वनम् ।\nपरित्राता जनस्यास्य जगतः क्व नु गच्छति ॥२-४१-५॥",
  "अहो निश्चेतनो राजा जीवलोकस्य संक्षयम् ।\nधर्म्यं सत्यव्रतं रामं वनवासे प्रवत्स्यति ॥२-४१-६॥",
  "इति सर्वा महिष्यस्ता विवत्सा इव धेनवः ।\nरुरुदुश्चैव दुःखार्ताः सस्वरं च विचुक्रुशुः ॥२-४१-७॥",
  "स तमन्तःपुरे घोरमार्तशब्दं महीपतिः ।\nपुत्रशोकाभिसंतप्तः श्रुत्वा चासीत् सुदुःखितः ॥२-४१-८॥",
  "नाग्निहोत्राण्यहूयन्त नापचन् गृहमेधिनः ।\nअकुर्वन् न प्रजाः कार्यं सूर्यश्चान्तरधीयत ॥२-४१-९॥",
  "व्यसृजन् कवलान् नागा गावो वत्सान् न पाययन् ।\nपुत्रां प्रथमजं लब्ध्वा जननी नाभ्यनन्दत ॥२-४१-१०॥",
  "त्रिशङ्कुर्लोहिताङ्गश्च बृहस्पतिबुधावपि ।\nदारुणाः सोममभ्येत्य ग्रहाः सर्वे व्यवस्थिताः ॥२-४१-११॥",
  "नक्षत्राणि गतार्चींषि ग्रहाश्च गततेजसः ।\nविशाखाश्च सधूमाश्च नभसि प्रचकाशिरे ॥२-४१-१२॥",
  "कालिकानिलवेगेन महोदधिरिवोत्थितः ।\nरामे वनं प्रव्रजिते नगरं प्रचचाल तत् ॥२-४१-१३॥",
  "दिशः पर्याकुलाः सर्वास्तिमिरेणेव संवृताः ।\nन ग्रहो नापि नक्षत्रं प्रचकाशे न किंचन ॥२-४१-१४॥",
  "अकस्मान्नागरः सर्वो जनो दैन्यमुपागमत् ।\nआहारे वा विहारे वा न कश्चिदकरोन्मनः ॥२-४१-१५॥",
  "शोकपर्यायसंतप्तः सततं दीर्घमुच्छ्वसन् ।\nअयोध्यायां जनः सर्वश्चुक्रोश जगतीपतिम् ॥२-४१-१६॥",
  "बाष्पपर्याकुलमुखो राजमार्गगतो जनः ।\nन हृष्टो लभ्यते कश्चित् सर्वः शोकपरायणः ॥२-४१-१७॥",
  "न वाति पवनः शीतो न शशी सौम्यदर्शनः ।\nन सूर्यस्तपते लोकं सर्वं पर्याकुलं जगत् ॥२-४१-१८॥",
  "अनर्थिनः सुताः स्त्रीणां भर्तारो भ्रातरस्तथा ।\nसर्वे सर्वं परित्यज्य राममेवान्वचिन्तयन् ॥२-४१-१९॥",
  "ये तु रामस्य सुहृदः सर्वे ते मूढचेतसः ।\nशोकभारेण चाक्रान्ताः शयनं नैव भेजिरे ॥२-४१-२०॥",
  "ततस्त्वयोध्या रहिता महात्मना पुरन्दरेणेव मही सपर्वता ।\nचचाल घोरं भयशोकदीपिता सनागयोधाश्वगणा ननाद च ॥२-४१-२१॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे एकचत्वारिंशः सर्गः ॥२-४१॥"
]