[
  "श्रीमद्वाल्मीकीयरामायणे अयोध्याकाण्डे पौरद्यनुव्रज्या नाम चत्वारिंशः सर्गः ॥२-४०॥",
  "अथ रामश्च सीता च लक्ष्मणश्च कृताञ्जलिः ।\nउपसंगृह्य राजानं चक्रुर्दीनाः प्रदक्षिणम् ॥२-४०-१॥",
  "तं चापि समनुज्ञाप्य धर्मज्ञः सह सीतया ।\nराघवः शोकसम्मूढो जननीमभ्यवादयत् ॥२-४०-२॥",
  "अन्वक्षं लक्ष्मणो भ्रातुः कौसल्यामभ्यवादयत् ।\nअपि मातुः सुमित्राया जग्राह चरणौ पुनः ॥२-४०-३॥",
  "तं वन्दमानं रुदती माता सौमित्रिमब्रवीत् ।\nहितकामा महाबाहुं मूर्ध्न्युपाघ्राय लक्ष्मणम् ॥२-४०-४॥",
  "सृष्टस्त्वं वनवासाय स्वनुरक्तः सुहृज्जने ।\nरामे प्रमादं मा कार्षीः पुत्र भ्रातरि गच्छति ॥२-४०-५॥",
  "व्यसनी वा समृद्धो वा गतिरेष तवानघ ।\nएष लोके सतां धर्मो यज्ज्येष्ठवशगो भवेत् ॥२-४०-६॥",
  "इदं हि वृत्तमुचितं कुलस्यास्य सनातनम् ।\nदानं दीक्षा च यज्ञेषु तनुत्यागो मृधेषु हि ॥२-४०-७॥",
  "लक्ष्मणं त्वेवमुक्त्वासौ संसिद्धं प्रियराघवम् ।\nसुमित्रा गच्छ गच्छेति पुनः पुनरुवाच तम् ॥२-४०-८॥",
  "रामं दशरथं विद्धि मां विद्धि जनकात्मजाम् ।\nअयोध्यामटवीं विद्धि गच्छ तात यथासुखम् ॥२-४०-९॥",
  "ततः सुमन्त्रः काकुत्स्थं प्राञ्जलिर्वाक्यमब्रवीत् ।\nविनीतो विनयज्ञश्च मातलिर्वासवं यथा ॥२-४०-१०॥",
  "रथमारोह भद्रं ते राजपुत्र महायशः ।\nक्षिप्रं त्वां प्रापयिष्यामि यत्र मां राम वक्ष्यसे ॥२-४०-११॥",
  "चतुर्दश हि वर्षाणि वस्तव्यानि वने त्वया ।\nतान्युपक्रमितव्यानि यानि देव्या प्रचोदितः ॥२-४०-१२॥",
  "तं रथं सूर्यसंकाशं सीता हृष्टेन चेतसा ।\nआरुरोह वरारोहा कृत्वालंकारमात्मनः ॥२-४०-१३॥",
  "वनवासं हि संख्याय वासांस्याभरणानि च ।\nभर्तारमनुगच्छन्त्यै सीतायै श्वशुरो ददौ ॥२-४०-१४॥",
  "तथैवायुधजातानि भ्रातृभ्यां कवचानि च ।\nरथोपस्थे प्रविन्यस्य सचर्म कठिनं च यत् ॥२-४०-१५॥",
  "अथो ज्वलनसंकाशं चामीकरविभूषितम् ।\nतमारुरुहतुस्तूर्णं भ्रातरौ रामलक्ष्मणौ ॥२-४०-१६॥",
  "सीतातृतीयानारूढान् दृष्ट्वा रथमचोदयत् ।\nसुमन्त्रः सम्मतानश्वान् वायुवेगसमाञ्जवे ॥२-४०-१७॥",
  "प्रयाते तु महारण्यं चिररात्राय राघवे ।\nबभूव नगरे मूर्च्छा बलमूर्च्छा जनस्य च ॥२-४०-१८॥",
  "तत् समाकुलसम्भ्रान्तं मत्तसंकुपितद्विपम् ।\nहयसिञ्जितनिर्घोषं पुरमासीन्महास्वनम् ॥२-४०-१९॥",
  "ततः सबालवृद्धा सा पुरी परमपीडिता ।\nराममेवाभिदुद्राव घर्मार्तः सलिलं यथा ॥२-४०-२०॥",
  "पार्श्वतः पृष्ठतश्चापि लम्बमानास्तदुन्मुखाः ।\nबाष्पपूर्णमुखाः सर्वे तमूचुर्भृशनिःस्वनाः ॥२-४०-२१॥",
  "संयच्छ वाजिनां रश्मीन् सूत याहि शनैः शनैः ।\nमुखं द्रक्ष्याम रामस्य दुर्दर्शं नो भविष्यति ॥२-४०-२२॥",
  "आयसं हृदयं नूनं राममातुरसंशयम् ।\nयद् देवगर्भप्रतिमे वनं याति न भिद्यते ॥२-४०-२३॥",
  "कृतकृत्या हि वैदेही छायेवानुगता पतिम् ।\nन जहाति रता धर्मे मेरुमर्कप्रभा यथा ॥२-४०-२४॥",
  "अहो लक्ष्मण सिद्धार्थः सततं प्रियवादिनम् ।\nभ्रातरं देवसंकाशं यस्त्वं परिचरिष्यसि ॥२-४०-२५॥",
  "महत्येषा हि ते बुद्धिरेष चाभ्युदयो महान् ।\nएष स्वर्गस्य मार्गश्च यदेनमनुगच्छसि ॥२-४०-२६॥",
  "एवं वदन्तस्ते सोढुं न शेकुर्बाष्पमागतम् ।\nनरास्तमनुगच्छन्ति प्रियमिक्ष्वाकुनन्दनम् ॥२-४०-२७॥",
  "अथ राजा वृतः स्त्रीभिर्दीनाभिर्दीनचेतनः ।\nनिर्जगाम प्रियं पुत्रं द्रक्ष्यामीति ब्रुवन् गृहात् ॥२-४०-२८॥",
  "शुश्रुवे चाग्रतः स्त्रीणां रुदतीनां महास्वनः ।\nयथा नादः करेणूनां बद्धे महति कुञ्जरे ॥२-४०-२९॥",
  "पिता हि राजा काकुत्स्थः श्रीमान् सन्नस्तदा बभौ ।\nपरिपूर्णः शशी काले ग्रहेणोपप्लुतो यथा ॥२-४०-३०॥",
  "स च श्रीमानचिन्त्यात्मा रामो दशरथात्मजः ।\nसूतं संचोदयामास त्वरितं वाह्यतामिति ॥२-४०-३१॥",
  "रामो याहीति तं सूतं तिष्ठेति च जनस्तथा ।\nउभयं नाशकत् सूतः कर्तुमध्वनि चोदितः ॥२-४०-३२॥",
  "निर्गच्छति महाबाहौ रामे पौरजनाश्रुभिः ।\nपतितैरभ्यवहितं प्रणनाश महीरजः ॥२-४०-३३॥",
  "रुदिताश्रुपरिद्यूनं हाहाकृतमचेतनम् ।\nप्रयाणे राघवस्यासीत् पुरं परमपीडितम् ॥२-४०-३४॥",
  "सुस्राव नयनैः स्त्रीणामस्रमायाससम्भवम् ।\nमीनसंक्षोभचलितैः सलिलं पङ्कजैरिव ॥२-४०-३५॥",
  "दृष्ट्वा तु नृपतिः श्रीमानेकचित्तगतं पुरम् ।\nनिपपातैव दुःखेन कृत्तमूल इव द्रुमः ॥२-४०-३६॥",
  "ततो हलहलाशब्दो जज्ञे रामस्य पृष्ठतः ।\nनराणां प्रेक्ष्य राजानं सीदन्तं भृशदुःखितम् ॥२-४०-३७॥",
  "हा रामेति जनाः केचिद् राममातेति चापरे ।\nअन्तःपुरसमृद्धं च क्रोशन्तं पर्यदेवयन् ॥२-४०-३८॥",
  "अन्वीक्षमाणो रामस्तु विषण्णं भ्रान्तचेतसम् ।\nराजानं मातरं चैव ददर्शानुगतौ पथि ॥२-४०-३९॥",
  "स बद्ध इव पाशेन किशोरो मातरं यथा ।\nधर्मपाशेन संयुक्तः प्रकाशं नाभ्युदैक्षत ॥२-४०-४०॥",
  "पदातिनौ च यानार्हावदुःखार्हौ सुखोचितौ ।\nदृष्ट्वा संचोदयामास शीघ्रं याहीति सारथिम् ॥२-४०-४१॥",
  "नहि तत् पुरुषव्याघ्रो दुःखजं दर्शनं पितुः ।\nमातुश्च सहितुं शक्तस्तोत्त्रैर्नुन्न इव द्विपः ॥२-४०-४२॥",
  "प्रत्यगारमिवायान्ती सवत्सा वत्सकारणात् ।\nबद्धवत्सा यथा धेनू राममाताभ्यधावत ॥२-४०-४३॥",
  "तथा रुदन्तीं कौसल्यां रथं तमनुधावतीम् ।\nक्रोशन्तीं राम रामेति हा सीते लक्ष्मणेति च ॥२-४०-४४॥",
  "रामलक्ष्मणसीतार्थं स्रवन्तीं वारि नेत्रजम् ।\nअसकृत् प्रैक्षत स तां नृत्यन्तीमिव मातरम् ॥२-४०-४५॥",
  "तिष्ठेति राजा चुक्रोश याहि याहीति राघवः ।\nसुमन्त्रस्य बभूवात्मा चक्रयोरिव चान्तरा ॥२-४०-४६॥",
  "नाश्रौषमिति राजानमुपालब्धोऽपि वक्ष्यसि ।\nचिरं दुःखस्य पापिष्ठमिति रामस्तमब्रवीत् ॥२-४०-४७॥",
  "स रामस्य वचः कुर्वन्ननुज्ञाप्य च तं जनम् ।\nव्रजतोऽपि हयान् शीघ्रं चोदयामास सारथिः ॥२-४०-४८॥",
  "न्यवर्तत जनो राज्ञो रामं कृत्वा प्रदक्षिणम् ।\nमनसाप्याशुवेगेन न न्यवर्तत मानुषम् ॥२-४०-४९॥",
  "यमिच्छेत् पुनरायातं नैनं दूरमनुव्रजेत् ।\nइत्यमात्या महाराजमूचुर्दशरथं वचः ॥२-४०-५०॥",
  "तेषां वचः सर्वगुणोपपन्नः प्रस्विन्नगात्रः प्रविषण्णरूपः ।\nनिशम्य राजा कृपणः सभार्यो व्यवस्थितस्तं सुतमीक्षमाणः ॥२-४०-५१॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे चत्वारिंशः सर्गः ॥२-४०॥"
]