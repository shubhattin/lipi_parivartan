[
  "अथ श्रीमद्वाल्मीकीयरामायणे अयोध्याकाण्डे लक्ष्मणक्रोधः नाम षण्णवतितमः सर्गः ॥२-९६॥",
  "तां तथा दर्शयित्वा तु मैथिलीं गिरिनिम्नगाम् ।\nनिषसाद गिरिप्रस्थे सीतां मांसेन छन्दयन् ॥२-९६-१॥",
  "इदं मेध्यमिदं स्वादु निष्टप्तमिदमग्निना ।\nएवमास्ते स धर्मात्मा सीतया सह राघवः ॥२-९६-२॥",
  "तथा तत्रासतस्तस्य भरतस्योपयायिनः ।\nसैन्यरेणुश्च शब्दश्च प्रादुरास्तां नभस्स्पृशौ ॥२-९६-३॥",
  "एतस्मिन्नन्तरे त्रस्ताः शब्देन महता ततः ।\nअर्दिता यूथपा मत्ताः सयूथा दुद्रुवुर्दिशः ॥२-९६-४॥",
  "स तं सैन्यसमुद्धूतं शब्दं शुश्राव राघवः ।\nतांश्च विप्रद्रुतान् सर्वान् यूथपानन्ववैक्षत ॥२-९६-५॥",
  "तांश्च विद्रवतो दृष्ट्वा तं च श्रुत्वा च निस्वनम् ।\nउवाच रामः सौमित्रिं लक्ष्मणं दीप्ततेजसम् ॥२-९६-६॥",
  "हन्त लक्ष्मण पश्येह सुमित्रा सुप्रजास्त्वया ।\nभीमस्तनितगम्भीरस्तुमुलः श्रूयते स्वनः ॥२-९६-७॥",
  "गजयूथानि वाऽरण्ये महिषा वा महावने ।\nवित्रासिता मृगाः सिंहैः सहसा प्रद्रुता दिशः ॥२-९६-८॥",
  "राजा वा राजमात्रो वा मृगयामटते वने ।\nअन्यद्वा श्वापदं किञ्चित् सौमित्रे ज्ञातुमर्हसि ॥२-९६-९॥",
  "सुदुश्चरो गिरिश्चायं पक्षिणामपि लक्ष्मण ।\nसर्वमेतद्यथातत्त्वमचिराज्ज्ञातुमर्हसि ॥२-९६-१०॥",
  "स लक्ष्मणः संत्वरितः सालमारुह्य पुष्पितम् ।\nप्रेक्षमाणो दिशः सर्वाः पूर्वां दिशमुदैक्षत ॥२-९६-११॥",
  "उदङ्मुखः प्रेक्षमाणो ददर्श महतीं चमूम् ।\nरथाश्वगजसम्बाधां यत्तैर्युक्तां पदातिभिः ॥२-९६-१२॥",
  "तामश्वगजसम्पूर्णां रथध्वजविभूषिताम् ।\nशशंस सेनां रामाय वचनं चेदमब्रीत् ॥२-९६-१३॥",
  "अग्निं संशमयत्वार्यः सीता च भजतां गुहाम् ।\nसज्यं कुरुष्व चापं च शरांश्च कवचं तथा ॥२-९६-१४॥",
  "तं रामः पुरुषव्याघ्रो लक्ष्मणं प्रत्युवाच ह ।\nअङ्गावेक्षस्व सौमित्रे कस्येमां मन्यसे चमूम् ॥२-९६-१५॥",
  "एवमुक्तस्तु रामेण लक्ष्मणो वाक्यमब्रवीत् ।\nदिधक्षन्निव तां सेनां रुषितः पावको यथा ॥२-९६-१६॥",
  "सम्पन्नं राज्यमिच्छंस्तु व्यक्तं प्राप्याभिषेचनम् ।\nआवां हन्तुं समभ्येति कैकेय्या भरतः सुतः ॥२-९६-१७॥",
  "एष वै सुमहान् श्रीमान् विटपी सम्प्रकाशते ।\nविराजत्युद्गतस्कन्धः कोविदारध्वजो रथे ॥२-९६-१८॥",
  "भजन्त्येते यथा काममश्वानारुह्य शीघ्रगान् ।\nएते भ्राजन्ति संहृष्टा गजानारुह्य सादिनः ॥२-९६-१९॥",
  "गृहीतधनुषौ चावां गिरिं वीरश्रयावहै ।\nअथवेहैव तिष्ठावः सन्नद्धावुद्यतायुधौ ॥२-९६-२०॥",
  "अपि नौ वशमागच्छेत् कोविदारध्वजो दणे ॥२-९६-२१॥",
  "अपि द्रक्ष्यामि भरतं यत्कृते व्यसनं महत् ।\nत्वया राघव सम्प्राप्तं सीतया च मया तथा ॥२-९६-२२॥",
  "यन्निमित्तं भवान् राज्याच्च्युतो राघव शाश्वतात् ।\nसम्प्राप्तोऽयमरिर्वीर भरतो वध्य एव मे ॥२-९६-२३॥",
  "भरतस्य वधे दोषं नाहं पश्यामि राघव ।\nपूर्वापकारिणां त्यागे न ह्यधर्मो विधीयते ॥२-९६-२४॥",
  "पूर्वापकारी भरतस्त्यक्तधर्मश्च राघव ।\nएतस्मिन्निहते कृत्स्नामनुशाधि वसुन्धराम् ॥२-९६-२५॥",
  "अद्य पुत्रं हतं सङ्ख्ये कैकेयी राज्यकामुका ।\nमया पश्येत् सुदुःखार्त्ता हस्तिभग्नमिव द्रुमम् ॥२-९६-२६॥",
  "कैकेयीं च वधिष्यामि सानुबन्धां सबान्धवाम् ।\nकलुषेणाद्य महता मेदिनी परिमुच्यताम् ॥२-९६-२७॥",
  "अद्येमं संयतं क्रोधमसत्कारं च मानद ।\nमोक्ष्यामि शत्रुसैन्येषु कक्षेष्विव हुताशनम् ॥२-९६-२८॥",
  "अद्यैतच्चित्रकूटस्य काननं निशितैः शरैः ।\nभिन्दन् शत्रुशरीराणि करिष्ये शोणितोक्षितम् ॥२-९६-२९॥",
  "शरैर्निर्भिन्नहृदयान् कुञ्जरांस्तुरगांस्तथा ।\nश्वापदाः परिकर्षन्तु नरांश्च निहतान् मया ॥२-९६-३०॥",
  "शराणां धनुषश्चाहमनृणोऽस्मि महामृधे ।\nससैन्यं भरतं हत्वा भविष्यामि न संशयः ॥२-९६-३१॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे लक्ष्मणक्रोधः नाम षण्णवतितमः सर्गः ॥२-९६॥"
]