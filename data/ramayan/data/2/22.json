[
  "अथ श्रीमद्वाल्मीकीयरामायणे अयोध्याकाण्डे दैवप्राबल्यम् नाम द्वाविंशः सर्गः ॥२-२२॥",
  "अथ तं व्यथया दीनं सविशेषममर्षितम् ।\nसरोषमिव नागेन्द्रं रोषविस्फारितेक्षणम् ॥२-२२-१॥",
  "आसाद्य रामः सौमित्रिं सुहृदं भ्रातरं प्रियम् ।\nउवाचेदं स धैर्येण धारयन् सत्त्वमात्मवान् ॥२-२२-२॥",
  "निगृह्य रोषं शोकं च धैर्यमाश्रित्य केवलम् ।\nअवमानं निरस्यैनं गृहीत्वा हर्षमुत्तमम् ॥२-२२-३॥",
  "उपक्लृप्तं यदैतन्मे अभिषेकार्थमुत्तमम् ।\nसर्वं निवर्तय क्षिप्रं कुरु कार्यं निरव्ययम् ॥२-२२-४॥",
  "सौमित्रे योऽभिषेकार्थे मम सम्भारसम्भ्रमः ।\nअभिषेकनिवृत्त्यर्थे सोऽस्तु सम्भारसम्भ्रमः ॥२-२२-५॥",
  "यस्या मदभिषेकार्थे मानसं परितप्यते ।\nमाता नः सा यथा न स्यात् सविशङ्का तथा कुरु ॥२-२२-६॥",
  "तस्याः शङ्कामयं दुःखं मुहूर्तमपि नोत्सहे ।\nमनसि प्रतिसंजातं सौमित्रेऽहमुपेक्षितुम् ॥२-२२-७॥",
  "न बुद्धिपूर्वं नाबुद्धं स्मरामीह कदाचन ।\nमातॄणां वा पितुर्वाहं कृतमल्पं च विप्रियम् ॥२-२२-८॥",
  "सत्यः सत्याभिसंधश्च नित्यं सत्यपराक्रमः ।\nपरलोकभयाद् भीतो निर्भयोऽस्तु पिता मम ॥२-२२-९॥",
  "तस्यापि हि भवेदस्मिन् कर्मण्यप्रतिसंहृते ।\nसत्यं नेति मनस्तापस्तस्य तापस्तपेच्च माम् ॥२-२२-१०॥",
  "अभिषेकविधानं तु तस्मात् संहृत्य लक्ष्मण ।\nअन्वगेवाहमिच्छामि वनं गन्तुमितः पुरः ॥२-२२-११॥",
  "मम प्रव्राजनादद्य कृतकृत्या नृपात्मजा ।\nसुतं भरतमव्यग्रमभिषेचयतां ततः ॥२-२२-१२॥",
  "मयि चीराजिनधरे जटामण्डलधारिणि ।\nगतेऽरण्यं च कैकेय्या भविष्यति मनः सुखम् ॥२-२२-१३॥",
  "बुद्धिः प्रणीता येनेयं मनश्च सुसमाहितम् ।\nतं नु नार्हामि संक्लेष्टुं प्रव्रजिष्यामि मा चिरम् ॥२-२२-१४॥",
  "कृतान्त एव सौमित्रे द्रष्टव्यो मत्प्रवासने ।\nराज्यस्य च वितीर्णस्य पुनरेव निवर्तने ॥२-२२-१५॥",
  "कैकेय्याः प्रतिपत्तिर्हि कथं स्यान्मम वेदने ।\nयदि तस्या न भावोऽयं कृतान्तविहितो भवेत् ॥२-२२-१६॥",
  "जानासि हि यथा सौम्य न मातृषु ममान्तरम् ।\nभूतपूर्वं विशेषो वा तस्या मयि सुतेऽपि वा ॥२-२२-१७॥",
  "सोऽभिषेकनिवृत्त्यर्थैः प्रवासार्थैश्च दुर्वचैः ।\nउग्रैर्वाक्यैरहं तस्या नान्यद् दैवात् समर्थये ॥२-२२-१८॥",
  "कथं प्रकृतिसम्पन्ना राजपुत्री तथागुणा ।\nब्रूयात् सा प्राकृतेव स्त्री मत्पीड्यं भर्तृसंनिधौ ॥२-२२-१९॥",
  "यदचिन्त्यं तु तद् दैवं भूतेष्वपि न हन्यते ।\nव्यक्तं मयि च तस्यां च पतितो हि विपर्ययः ॥२-२२-२०॥",
  "कश्च दैवेन सौमित्रे योद्धुमुत्सहते पुमान् ।\nयस्य नु ग्रहणं किंचित् कर्मणोऽन्यन्न दृश्यते ॥२-२२-२१॥",
  "सुखदुःखे भयक्रोधौ लाभालाभौ भवाभवौ ।\nयस्य किंचित् तथाभूतं ननु दैवस्य कर्म तत् ॥२-२२-२२॥",
  "ऋषयोऽप्युग्रतपसो दैवेनाभिप्रचोदिताः ।\nउत्सृज्य नियमांस्तीव्रान् भ्रश्यन्ते काममन्युभिः ॥२-२२-२३॥",
  "असंकल्पितमेवेह यदकस्मात् प्रवर्तते ।\nनिवर्त्यारब्धमारम्भैर्ननु दैवस्य कर्म तत् ॥२-२२-२४॥",
  "एतया तत्त्वया बुद्ध्या संस्तभ्यात्मानमात्मना ।\nव्याहतेऽप्यभिषेके मे परितापो न विद्यते ॥२-२२-२५॥",
  "तस्मादपरितापः संस्त्वमप्यनुविधाय माम् ।\nप्रतिसंहारय क्षिप्रमाभिषेचनिकीं क्रियाम् ॥२-२२-२६॥",
  "एभिरेव घटैः सर्वैरभिषेचनसम्भृतैः ।\nमम लक्ष्मण तापस्ये व्रतस्नानं भविष्यति ॥२-२२-२७॥",
  "अथवा किं मयैतेन राज्यद्रव्यमयेन तु ।\nउद्धृतं मे स्वयं तोयं व्रतादेशं करिष्यति ॥२-२२-२८॥",
  "मा च लक्ष्मण संतापं कार्षीर्लक्ष्म्या विपर्यये ।\nराज्यं वा वनवासो वा वनवासो महोदयः ॥२-२२-२९॥",
  "न लक्ष्मणास्मिन् मम राज्यविघ्ने माता यवीयस्यभिशङ्कितव्या ।\nदैवाभिपन्ना न पिता कथंचिज्जानासि दैवं हि तथाप्रभावम् ॥२-२२-३०॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे दैवप्राबल्यम् नाम द्वाविंशः सर्गः ॥२-२२॥"
]