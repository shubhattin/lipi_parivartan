[
  "अथ श्रीमद्वाल्मीकीयरामायणे अयोध्याकाण्डे पतिव्रताध्यवसायः नाम सप्तविंशः सर्गः ॥२-२७॥",
  "एवमुक्ता तु वैदेही प्रियार्हा प्रियवादिनी ।\nप्रणयादेव संक्रुद्धा भर्तारमिदमब्रवीत् ॥२-२७-१॥",
  "किमिदं भाषसे राम वाक्यं लघुतया ध्रुवम् ।\nत्वया यदपहास्यं मे श्रुत्वा नरवरोत्तम ॥२-२७-२॥",
  "वीराणां राजपुत्राणां शस्त्रास्त्रविदुषां नृप ।\nअनर्हमयशस्यं च न श्रोतव्यं त्वयेरितम् ॥२-२७-३॥",
  "आर्यपुत्र पिता माता भ्राता पुत्रस्तथा स्नुषा ।\nस्वानि पुण्यानि भुञ्जानाः स्वं स्वं भाग्यमुपासते ॥२-२७-४॥",
  "भर्तुर्भाग्यं तु नार्येका प्राप्नोति पुरुषर्षभ ।\nअतश्चैवाहमादिष्टा वने वस्तव्यमित्यपि ॥२-२७-५॥",
  "न पिता नात्मजो वात्मा न माता न सखीजनः ।\nइह प्रेत्य च नारीणां पतिरेको गतिः सदा ॥२-२७-६॥",
  "यदि त्वं प्रस्थितो दुर्गं वनमद्यैव राघव ।\nअग्रतस्ते गमिष्यामि मृद्नन्ती कुशकण्टकान् ॥२-२७-७॥",
  "ईर्ष्यां रोषं बहिष्कृत्य भुक्तशेषमिवोदकम् ।\nनय मां वीर विस्रब्धः पापं मयि न विद्यते ॥२-२७-८॥",
  "प्रासादाग्रे विमानैर्वा वैहायसगतेन वा ।\nसर्वावस्थागता भर्तुः पादच्छाया विशिष्यते ॥२-२७-९॥",
  "अनुशिष्टास्मि मात्रा च पित्रा च विविधाश्रयम् ।\nनास्मि सम्प्रति वक्तव्या वर्तितव्यं यथा मया ॥२-२७-१०॥",
  "अहं दुर्गं गमिष्यामि वनं पुरुषवर्जितम् ।\nनानामृगगणाकीर्णं शार्दूलगणसेवितम् ॥२-२७-११॥",
  "सुखं वने निवत्स्यामि यथैव भवने पितुः ।\nअचिन्तयन्ती त्रीँल्लोकांश्चिन्तयन्ती पतिव्रतम् ॥२-२७-१२॥",
  "शुश्रूषमाणा ते नित्यं नियता ब्रह्मचारिणी ।\nसह रंस्ये त्वया वीर वनेषु मधुगन्धिषु ॥२-२७-१३॥",
  "त्वं हि कर्तुं वने शक्तो राम सम्परिपालनम् ।\nअन्यस्यापि जनस्येह किं पुनर्मम मानद ॥२-२७-१४॥",
  "साहं त्वया गमिष्यामि वनमद्य न संशयः ।\nनाहं शक्या महाभाग निवर्तयितुमुद्यता ॥२-२७-१५॥",
  "फलमूलाशना नित्यं भविष्यामि न संशयः ।\nन ते दुःखं करिष्यामि निवसन्ती त्वया सदा ॥२-२७-१६॥",
  "अग्रतस्ते गमिष्यामि भोक्ष्ये भुक्तवति त्वयि ।\nइच्छामि परतः शैलान् पल्वलानि सरांसि च ॥२-२७-१७॥",
  "द्रष्टुं सर्वत्र निर्भीता त्वया नाथेन धीमता ।\nहंसकारण्डवाकीर्णाः पद्मिनीः साधुपुष्पिताः ॥२-२७-१८॥",
  "इच्छेयं सुखिनी द्रष्टुं त्वया वीरेण संगता ।\nअभिषेकं करिष्यामि तासु नित्यमनुव्रता ॥२-२७-१९॥",
  "सह त्वया विशालाक्ष रंस्ये परमनन्दिनी ।\nएवं वर्षसहस्राणि शतं वापि त्वया सह ॥२-२७-२०॥",
  "व्यतिक्रमं न वेत्स्यामि स्वर्गोऽपि हि न मे मतः ।\nस्वर्गेऽपि च विना वासो भविता यदि राघव ।\nत्वया विना नरव्याघ्र नाहं तदपि रोचये ॥२-२७-२१॥",
  "अहं गमिष्यामि वनं सुदुर्गमं मृगायुतं वानरवारणैश्च ।\nवने निवत्स्यामि यथा पितुर्गृहे तवैव पादावुपगृह्य सम्मता ॥२-२७-२२॥",
  "अनन्यभावामनुरक्तचेतसं त्वया वियुक्तां मरणाय निश्चिताम् ।\nनयस्व मां साधु कुरुष्व याचनां नातो मया ते गुरुता भविष्यति ॥२-२७-२३॥",
  "तथा ब्रुवाणामपि धर्मवत्सलां न च स्म सीतां नृवरो निनीषति ।\nउवाच चैनां बहु संनिवर्तने वने निवासस्य च दुःखितां प्रति ॥२-२७-२४॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे पतिव्रताध्यवसायः नाम सप्तविंशः सर्गः ॥२-२७॥"
]