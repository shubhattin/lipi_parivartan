[
  "श्रीमद्वाल्मीकीयरामायणे अयोध्याकाण्डे गुहलक्ष्मणजागरणम् नाम एकपञ्चाशः सर्गः ॥२-५१॥",
  "तम् जाग्रतम् अदम्भेन भ्रातुर् अर्थाय लक्ष्मणम् ।\nगुहः सम्ताप सम्तप्तः राघवम् वाक्यम् अब्रवीत् ॥२-५१-१॥",
  "इयम् तात सुखा शय्या त्वद् अर्थम् उपकल्पिता ।\nप्रत्याश्वसिहि साध्व् अस्याम् राज पुत्र यथा सुखम् ॥२-५१-२॥",
  "उचितः अयम् जनः सर्वः क्लेशानाम् त्वम् सुख उचितः ।\nगुप्ति अर्थम् जागरिष्यामः काकुत्स्थस्य वयम् निशाम् ॥२-५१-३॥",
  "न हि रामात् प्रियतरः मम अस्ति भुवि कश्चन ।\nब्रवीम्य् एतत् अहम् सत्यम् सत्येन एव च ते शपे ॥२-५१-४॥",
  "अस्य प्रसादात् आशम्से लोके अस्मिन् सुमहद् यशः ।\nधर्म अवाप्तिम् च विपुलाम् अर्थ अवाप्तिम् च केवलाम् ॥२-५१-५॥",
  "सो अहम् प्रिय सखम् रामम् शयानम् सह सीतया ।\nरक्षिष्यामि धनुष् पाणिः सर्वतः ज्ञातिभिः सह ॥२-५१-६॥",
  "न हि मे अविदितम् किम्चित् वने अस्मिमः चरतः सदा ।\nचतुर् अन्गम् हि अपि बलम् सुमहत् प्रसहेमहि ॥२-५१-७॥",
  "लक्ष्मणः तम् तदा उवाच रक्ष्यमाणाः त्वया अनघ ।\nन अत्र भीता वयम् सर्वे धर्मम् एव अनुपश्यता ॥२-५१-८॥",
  "कथम् दाशरथौ भूमौ शयाने सह सीतया ।\nशक्या निद्रा मया लब्धुम् जीवितम् वा सुखानि वा ॥२-५१-९॥",
  "यो न देव असुरैः सर्वैः शक्यः प्रसहितुम् युधि ।\nतम् पश्य सुख सम्विष्टम् तृणेषु सह सीतया ॥२-५१-१०॥",
  "यो मन्त्र तपसा लब्धो विविधैः च परिश्रमैः ।\nएको दशरथस्य एष पुत्रः सदृश लक्षणः ॥२-५१-११॥",
  "अस्मिन् प्रव्रजितः राजा न चिरम् वर्तयिष्यति ।\nविधवा मेदिनी नूनम् क्षिप्रम् एव भविष्यति ॥२-५१-१२॥",
  "विनद्य सुमहा नादम् श्रमेण उपरताः स्त्रियः ।\nनिर्घोष उपरतम् तात मन्ये राज निवेशनम् ॥२-५१-१३॥",
  "कौसल्या चैव राजा च तथैव जननी मम ।\nन आशम्से यदि जीवन्ति सर्वे ते शर्वरीम् इमाम् ॥२-५१-१४॥",
  "जीवेद् अपि हि मे माता शत्रुघ्नस्य अन्ववेक्षया ।\nतत् दुह्खम् यत् तु कौसल्या वीरसूर् विनशिष्यति ॥२-५१-१५॥",
  "अनुरक्त जन आकीर्णा सुख आलोक प्रिय आवहा ।\nराज व्यसन सम्सृष्टा सा पुरी विनशिष्यति ॥२-५१-१६॥",
  "कथम् पुत्रम् महात्मानम् ज्येष्ठम् प्रियमपस्यतः ।\nशरीरम् धारयुष्यान्ति प्राणा राज्ञो महात्मनः ॥२-५१-१७॥",
  "विनष्टे नृपतौ पश्चात्कौसल्या विनशिष्यति ।\nअनन्तरम् च माताऽपि मम नाशमुपैष्यति ॥२-५१-१८॥",
  "अतिक्रान्तम् अतिक्रान्तम् अनवाप्य मनोरथम् ।\nराज्ये रामम् अनिक्षिप्य पिता मे विनशिष्यति ॥२-५१-१९॥",
  "सिद्ध अर्थाः पितरम् वृत्तम् तस्मिन् काले हि उपस्थिते ।\nप्रेत कार्येषु सर्वेषु सम्स्करिष्यन्ति भूमिपम् ॥२-५१-२०॥",
  "रम्य चत्वर सम्स्थानाम् सुविभक्त महा पथाम् ।\nहर्म्य प्रसाद सम्पन्नाम् गणिका वर शोभिताम् ॥२-५१-२१॥",
  "रथ अश्व गज सम्बाधाम् तूर्य नाद विनादिताम् ।\nसर्व कल्याण सम्पूर्णाम् हृष्ट पुष्ट जन आकुलाम् ॥२-५१-२२॥",
  "आराम उद्यान सम्पन्नाम् समाज उत्सव शालिनीम् ।\nसुखिता विचरिष्यन्ति राज धानीम् पितुर् मम ॥२-५१-२३॥",
  "अपि जीवेद्धशरथो वनवासात्पुनर्वयम् ।\nप्रत्यागम्य महात्मानमपि पश्येम सुव्रतम् ॥२-५१-२४॥",
  "अपि सत्य प्रतिज्ञेन सार्धम् कुशलिना वयम् ।\nनिवृत्ते वन वासे अस्मिन्न् अयोध्याम् प्रविशेमहि ॥२-५१-२५॥",
  "परिदेवयमानस्य दुह्ख आर्तस्य महात्मनः ।\nतिष्ठतः राज पुत्रस्य शर्वरी सा अत्यवर्तत ॥२-५१-२६॥",
  "तथा हि सत्यम् ब्रुवति प्रजा हिते ।\nनर इन्द्र पुत्रे गुरु सौहृदात् गुहः ।\nमुमोच बाष्पम् व्यसन अभिपीडितः ।\nज्वरा आतुरः नागैव व्यथा आतुरः ॥२-५१-२७॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे एकपञ्चाशः सर्गः ॥२-५१॥"
]