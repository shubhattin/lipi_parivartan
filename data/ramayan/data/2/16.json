[
  "श्रीमद्वाल्मीकीयरामायणे अयोध्याकाण्डे रामप्रस्थानम् नाम षोडशः सर्गः ॥२-१६॥",
  "स तदन्तःपुरद्वारं समतीत्य जनाकुलम् ।\nप्रविविक्तां ततः कक्ष्यामाससाद पुराणवित् ॥२-१६-१॥",
  "प्रासकार्मुकबिभ्रद्भिर्युवभिर्मृष्टकुण्डलैः ।\nअप्रमादिभिरेकाग्रैः स्वानुरक्तैरधिष्ठिताम् ॥२-१६-२॥",
  "तत्र काषायिणो वृद्धान् वेत्रपाणीन् स्वलंकृतान् ।\nददर्श विष्ठितान् द्वारि स्त्र्यध्यक्षान् समाहितान् ॥२-१६-३॥",
  "ते समीक्ष्य समायान्तं रामप्रियचिकीर्षवः ।\nसहसोत्पतिताः सर्वे ह्यासनेभ्यः ससम्भ्रमाः ॥२-१६-४॥",
  "तानुवाच विनीतात्मा सूतपुत्रः प्रदक्षिणः ।\nक्षिप्रमाख्यात रामाय सुमन्त्रो द्वारि तिष्ठति ॥२-१६-५॥",
  "ते राममुपसङ्गम्य भर्तुः प्रियचिकीर्षवः ।\nसहभार्याय रामाय क्षिप्रमेवाचचक्षिरे ॥२-१६-६॥",
  "प्रतिवेदितमाज्ञाय सूतमभ्यन्तरं पितुः ।\nतत्रैवानाययामास राघवः प्रियकाम्यया ॥२-१६-७॥",
  "तं वैश्रवणसंकाशमुपविष्टं स्वलंकृतम् ।\nददर्श सूतः पर्यङ्के सौवर्णे सोत्तरच्छदे ॥२-१६-८॥",
  "वराहरुधिराभेण शुचिना च सुगन्धिना ।\nअनुलिप्तं परार्घ्येन चन्दनेन परंतपम् ॥२-१६-९॥",
  "स्थितया पार्श्वतश्चापि वालव्यजनहस्तया ।\nउपेतं सीतया भूयश्चित्रया शशिनं यथा ॥२-१६-१०॥",
  "तं तपन्तमिवादित्यमुपपन्नं स्वतेजसा ।\nववन्दे वरदं वन्दी विनयज्ञो विनीतवत् ॥२-१६-११॥",
  "प्राञ्जलिः सुमुखं दृष्ट्वा विहारशयनासने ।\nराजपुत्रमुवाचेदं सुमन्त्रो राजसत्कृतः ॥२-१६-१२॥",
  "कौसल्या सुप्रजा राम पिता त्वां द्रष्टुमिच्छति ।\nमहिष्यापि हि कैकेय्या गम्यतां तत्र मा चिरम् ॥२-१६-१३॥",
  "एवमुक्तस्तु संहृष्टो नरसिंहो महाद्युतिः ।\nततः सम्मानयामास सीतामिदमुवाच ह ॥२-१६-१४॥",
  "देवि देवश्च देवी च समागम्य मदन्तरे ।\nमन्त्रयेते ध्रुवं किंचिदभिषेचनसंहितम् ॥२-१६-१५॥",
  "लक्षयित्वा ह्यभिप्रायं प्रियकामा सुदक्षिणा ।\nसंचोदयति राजानं मदर्थमसितेक्षणा ॥२-१६-१६॥",
  "सा प्रहृष्टा महाराजं हितकामानुवर्तिनी ।\nजननी चार्थकामा मे केकयाधिपतेः सुता ॥२-१६-१७॥",
  "दिष्ट्या खलु महाराजो महिष्या प्रियया सह ।\nसुमन्त्रं प्राहिणोद् दूतमर्थकामकरं मम ॥२-१६-१८॥",
  "यादृशी परिषत् तत्र तादृशो दूत आगतः ।\nध्रुवमद्यैव मां राजा यौवराज्येऽभिषेक्ष्यति ॥२-१६-१९॥",
  "हन्त शीघ्रमितो गत्वा द्रक्ष्यामि च महीपतिम् ।\nसह त्वं परिवारेण सुखमास्स्व रमस्व च ॥२-१६-२०॥",
  "पतिसम्मानिता सीता भर्तारमसितेक्षणा ।\nआ द्वारमनुवव्राज मङ्गलान्यभिदध्युषी ॥२-१६-२१॥",
  "राज्यं द्विजातिभिर्जुष्टं राजसूयाभिषेचनम् ।\nकर्तुमर्हति ते राजा वासवस्येव लोककृत् ॥२-१६-२२॥",
  "दीक्षितं व्रतसम्पन्नं वराजिनधरं शुचिम् ।\nकुरङ्गशृङ्गपाणिं च पश्यन्ती त्वां भजाम्यहम् ॥२-१६-२३॥",
  "पूर्वां दिशं वज्रधरो दक्षिणां पातु ते यमः ।\nवरुणः पश्चिमामाशां धनेशस्तूत्तरां दिशम् ॥२-१६-२४॥",
  "अथ सीतामनुज्ञाप्य कृतकौतुकमङ्गलः ।\nनिश्चक्राम सुमन्त्रेण सह रामो निवेशनात् ॥२-१६-२५॥",
  "पर्वतादिव निष्क्रम्य सिंहो गिरिगुहाशयः ।\nलक्ष्मणं द्वारि सोऽपश्यत् प्रह्वाञ्जलिपुटं स्थितम् ॥२-१६-२६॥",
  "अथ मध्यमकक्ष्यायां समागच्छत् सुहृज्जनैः ।\nस सर्वानर्थिनो दृष्ट्वा समेत्य प्रतिनन्द्य च ॥२-१६-२७॥",
  "ततः पावकसंकाशमारुरोह रथोत्तमम् ।\nवैयाघ्रं पुरुषव्याघ्रो राजितं राजनन्दनः ॥२-१६-२८॥",
  "मेघनादमसम्बाधं मणिहेमविभूषितम् ।\nमुष्णन्तमिव चक्षूंषि प्रभया मेरुवर्चसम् ॥२-१६-२९॥",
  "करेणुशिशुकल्पैश्च युक्तं परमवाजिभिः ।\nहरियुक्तं सहस्राक्षो रथमिन्द्र इवाशुगम् ॥२-१६-३०॥",
  "प्रययौ तूर्णमास्थाय राघवो ज्वलितः श्रिया ।\nस पर्जन्य इवाकाशे स्वनवानभिनादयन् ॥२-१६-३१॥",
  "निकेतान्निर्ययौ श्रीमान् महाभ्रादिव चन्द्रमाः ।\nचित्रचामरपाणिस्तु लक्ष्मणो राघवानुजः ॥२-१६-३२॥",
  "जुगोप भ्रातरं भ्राता रथमास्थाय पृष्ठतः ।\nततो हलहलाशब्दस्तुमुलः समजायत ॥२-१६-३३॥",
  "तस्य निष्क्रममाणस्य जनौघस्य समन्ततः ।\nततो हयवरा मुख्या नागाश्च गिरिसंनिभाः ॥२-१६-३४॥",
  "अनुजग्मुस्तथा रामं शतशोऽथ सहस्रशः ।\nअग्रतश्चास्य संनद्धाश्चन्दनागुरुभूषिताः ॥२-१६-३५॥",
  "खड्गचापधराः शूरा जग्मुराशंसवो जनाः ।\nततो वादित्रशब्दाश्च स्तुतिशब्दाश्च वन्दिनाम् ॥२-१६-३६॥",
  "सिंहनादाश्च शूराणां ततः शुश्रुविरे पथि ।\nहर्म्यवातायनस्थाभिर्भूषिताभिः समन्ततः ॥२-१६-३७॥",
  "कीर्यमाणः सुपुष्पौघैर्ययौ स्त्रीभिररिंदमः ।\nरामं सर्वानवद्याङ्ग्यो रामपिप्रीषया ततः ॥२-१६-३८॥",
  "वचोभिरग्र्यैर्हर्म्यस्थाः क्षितिस्थाश्च ववन्दिरे ।\nनूनं नन्दति ते माता कौसल्या मातृनन्दन ॥२-१६-३९॥",
  "पश्यन्ती सिद्धयात्रं त्वां पित्र्यं राज्यमुपस्थितम् ।\nसर्वसीमन्तिनीभ्यश्च सीतां सीमन्तिनीं वराम् ॥२-१६-४०॥",
  "अमन्यन्त हि ता नार्यो रामस्य हृदयप्रियाम् ।\nतया सुचरितं देव्या पुरा नूनं महत् तपः ॥२-१६-४१॥",
  "रोहिणीव शशाङ्केन रामसंयोगमाप या ।\nइति प्रासादशृङ्गेषु प्रमदाभिर्नरोत्तमः ।\nशुश्राव राजमार्गस्थः प्रिया वाच उदाहृताः ॥२-१६-४२॥",
  "स राघवस्तत्र तदा प्रलापान् शुश्राव लोकस्य समागतस्य ।\nआत्माधिकारा विविधाश्च वाचः प्रहृष्टरूपस्य पुरे जनस्य ॥२-१६-४३॥",
  "एष श्रियं गच्छति राघवोऽद्य राजप्रसादाद् विपुलां गमिष्यन् ।\nएते वयं सर्वसमृद्धकामा येषामयं नो भविता प्रशास्ता ॥२-१६-४४॥",
  "लाभो जनस्यास्य यदेष सर्वं प्रपत्स्यते राष्ट्रमिदं चिराय ।\nन ह्यप्रियं किंचन जातु कश्चित् पश्येन्न दुःखं मनुजाधिपेऽस्मिन् ॥२-१६-४५॥",
  "स घोषवद्भिश्च हयैः सनागैः पुरःसरैः स्वस्तिकसूतमागधैः ।\nमहीयमानः प्रवरैश्च वादकैरभिष्टुतो वैश्रवणो यथा ययौ ॥२-१६-४६॥",
  "करेणुमातङ्गरथाश्वसंकुलं महाजनौघैः परिपूर्णचत्वरम् ।\nप्रभूतरत्नं बहुपण्यसंचयं ददर्श रामो विमलं महापथम् ॥२-१६-४७॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे षोडशः सर्गः ॥२-१६॥"
]