[
  "अथ श्रीमद्वाल्मीकीयरामायणे अयोध्याकाण्डे मातृस्वस्त्ययनम् नाम पञ्चविंशः सर्गः ॥२-२५॥",
  "सा विनीय तमायासमुपस्पृश्य जलं शुचि ।\nचकार माता रामस्य मङ्गलानि मनस्विनी ॥२-२५-१॥",
  "न शक्यसे वारयितुं गच्छेदानीं रघूत्तम ।\nशीघ्रं च विनिवर्तस्व वर्तस्व च सतां क्रमे ॥२-२५-२॥",
  "यं पालयसि धर्मं त्वं प्रीत्या च नियमेन च ।\nस वै राघवशार्दूल धर्मस्त्वामभिरक्षतु ॥२-२५-३॥",
  "येभ्यः प्रणमसे पुत्र देवेष्वायतनेषु च ।\nते च त्वामभिरक्षन्तु वने सह महर्षिभिः ॥२-२५-४॥",
  "यानि दत्तानि तेऽस्त्राणि विश्वामित्रेण धीमता ।\nतानि त्वामभिरक्षन्तु गुणैः समुदितं सदा ॥२-२५-५॥",
  "पितृशुश्रूषया पुत्र मातृशुश्रूषया तथा ।\nसत्येन च महाबाहो चिरं जीवाभिरक्षितः ॥२-२५-६॥",
  "समित्कुशपवित्राणि वेद्यश्चायतनानि च ।\nस्थण्डिलानि च विप्राणां शैला वृक्षाः क्षुपा ह्रदाः ।\nपतङ्गाः पन्नगाः सिंहास्त्वां रक्षन्तु नरोत्तम ॥२-२५-७॥",
  "स्वस्ति साध्याश्च विश्वे च मरुतश्च महर्षिभिः ।\nस्वस्ति धाता विधाता च स्वस्ति पूषा भगोऽर्यमा ॥२-२५-८॥",
  "लोकपालाश्च ते सर्वे वासवप्रमुखास्तथा ।\nऋतवः षट् च ते सर्वे मासाः संवत्सराः क्षपाः ॥२-२५-९॥",
  "दिनानि च मुहूर्ताश्च स्वस्ति कुर्वन्तु ते सदा ।\nश्रुतिः स्मृतिश्च धर्मश्च पातु त्वां पुत्र सर्वतः ॥२-२५-१०॥",
  "स्कन्दश्च भगवान् देवः सोमश्च सबृहस्पतिः ।\nसप्तर्षयो नारदश्च ते त्वां रक्षन्तु सर्वतः ॥२-२५-११॥",
  "ते चापि सर्वतः सिद्धा दिशश्च सदिगीश्वराः ।\nस्तुता मया वने तस्मिन् पान्तु त्वां पुत्र नित्यशः ॥२-२५-१२॥",
  "शैलाः सर्वे समुद्राश्च राजा वरुण एव च ।\nद्यौरन्तरिक्षं पृथिवी वायुश्च सचराचरः ॥२-२५-१३॥",
  "नक्षत्राणि च सर्वाणि ग्रहाश्च सह दैवतैः ।\nअहोरात्रे तथा संध्ये पान्तु त्वां वनमाश्रितम् ॥२-२५-१४॥",
  "ऋतवश्चापि षट् चान्ये मासाः संवत्सरास्तथा ।\nकलाश्च काष्ठाश्च तथा तव शर्म दिशन्तु ते ॥२-२५-१५॥",
  "महावनेऽपि चरतो मुनिवेषस्य धीमतः ।\nतथा देवाश्च दैत्याश्च भवन्तु सुखदाः सदा ॥२-२५-१६॥",
  "राक्षसानां पिशाचानां रौद्राणां क्रूरकर्मणाम् ।\nक्रव्यादानां च सर्वेषां मा भूत् पुत्रक ते भयम् ॥२-२५-१७॥",
  "प्लवगा वृश्चिका दंशा मशकाश्चैव कानने ।\nसरीसृपाश्च कीटाश्च मा भूवन् गहने तव ॥२-२५-१८॥",
  "महाद्विपाश्च सिंहाश्च व्याघ्रा ऋक्षाश्च दंष्ट्रिणः ।\nमहिषाः शृङ्गिणो रौद्रा न ते द्रुह्यन्तु पुत्रक ॥२-२५-१९॥",
  "नृमांसभोजना रौद्रा ये चान्ये सर्वजातयः ।\nमा च त्वां हिंसिषुः पुत्र मया सम्पूजितास्त्विह ॥२-२५-२०॥",
  "आगमास्ते शिवाः सन्तु सिध्यन्तु च पराक्रमाः ।\nसर्वसम्पत्तयो राम स्वस्तिमान् गच्छ पुत्रक ॥२-२५-२१॥",
  "स्वस्ति तेऽस्त्वान्तरिक्षेभ्यः पार्थिवेभ्यः पुनः पुनः ।\nसर्वेभ्यश्चैव देवेभ्यो ये च ते परिपन्थिनः ॥२-२५-२२॥",
  "शुक्रः सोमश्च सूर्यश्च धनदोऽथ यमस्तथा ।\nपान्तु त्वामर्चिता राम दण्डकारण्यवासिनम् ॥२-२५-२३॥",
  "अग्निर्वायुस्तथा धूमो मन्त्राश्चर्षिमुखच्युताः ।\nउपस्पर्शनकाले तु पान्तु त्वां रघुनन्दन ॥२-२५-२४॥",
  "सर्वलोकप्रभुर्ब्रह्मा भूतकर्तृ तथर्षयः ।\nये च शेषाः सुरास्ते तु रक्षन्तु वनवासिनम् ॥२-२५-२५॥",
  "इति माल्यैः सुरगणान् गन्धैश्चापि यशस्विनी ।\nस्तुतिभिश्चानुरूपाभिरानर्चायतलोचना ॥२-२५-२६॥",
  "ज्वलनं समुपादाय ब्राह्मणेन महात्मना ।\nहावयामास विधिना राममङ्गलकारणात् ॥२-२५-२७॥",
  "घृतं श्वेतानि माल्यानि समिधश्चैव सर्षपान् ।\nउपसम्पादयामास कौसल्या परमाङ्गना ॥२-२५-२८॥",
  "उपाध्यायः स विधिना हुत्वा शान्तिमनामयम् ।\nहुतहव्यावशेषेण बाह्यं बलिमकल्पयत् ॥२-२५-२९॥",
  "मधुदध्यक्षतघृतैः स्वस्तिवाच्यं द्विजांस्ततः ।\nवाचयामास रामस्य वने स्वस्त्ययनक्रियाम् ॥२-२५-३०॥",
  "ततस्तस्मै द्विजेन्द्राय राममाता यशस्विनी ।\nदक्षिणां प्रददौ काम्यां राघवं चेदमब्रवीत् ॥२-२५-३१॥",
  "यन्मङ्गलं सहस्राक्षे सर्वदेवनमस्कृते ।\nवृत्रनाशे समभवत् तत् ते भवतु मङ्गलम् ॥२-२५-३२॥",
  "यन्मङ्गलं सुपर्णस्य विनताकल्पयत् पुरा ।\nअमृतं प्रार्थयानस्य तत् ते भवतु मङ्गलम् ॥२-२५-३३॥",
  "अमृतोत्पादने दैत्यान् घ्नतो वज्रधरस्य यत् ।\nअदितिर्मङ्गलं प्रादात् तत् ते भवतु मङ्गलम् ॥२-२५-३४॥",
  "त्रिविक्रमान् प्रक्रमतो विष्णोरतुलतेजसः ।\nयदासीन्मङ्गलं राम तत् ते भवतु मङ्गलम् ॥२-२५-३५॥",
  "ऋषयः सागरा द्वीपा वेदा लोका दिशश्च ते ।\nमङ्गलानि महाबाहो दिशन्तु शुभमङ्गलम् ॥२-२५-३६॥",
  "इति पुत्रस्य शेषाश्च कृत्वा शिरसि भामिनी ।\nगन्धैश्चापि समालभ्य राममायतलोचना ॥२-२५-३७॥",
  "औषधीं च सुसिद्धार्थां विशल्यकरणीं शुभाम् ।\nचकार रक्षां कौसल्या मन्त्रैरभिजजाप च ॥२-२५-३८॥",
  "उवाचापि प्रहृष्टेव सा दुःखवशवर्तिनी ।\nवाङ्मात्रेण न भावेन वाचा संसज्जमानया ॥२-२५-३९॥",
  "आनम्य मूर्ध्नि चाघ्राय परिष्वज्य यशस्विनी ।\nअवदत् पुत्रमिष्टार्थो गच्छ राम यथासुखम् ॥२-२५-४०॥",
  "अरोगं सर्वसिद्धार्थमयोध्यां पुनरागतम् ।\nपश्यामि त्वां सुखं वत्स संधितं राजवर्त्मसु ॥२-२५-४१॥",
  "प्रणष्टदुःखसंकल्पा हर्षविद्योतितानना ।\nद्रक्ष्यामि त्वां वनात् प्राप्तं पूर्णचन्द्रमिवोदितम् ॥२-२५-४२॥",
  "भद्रासनगतं राम वनवासादिहागतम् ।\nद्रक्ष्यामि च पुनस्त्वां तु तीर्णवन्तं पितुर्वचः ॥२-२५-४३॥",
  "मङ्गलैरुपसम्पन्नो वनवासादिहागतः ।\nवध्वाश्च मम नित्यं त्वं कामान् संवर्ध याहि भोः ॥२-२५-४४॥",
  "मयार्चिता देवगणाः शिवादयो महर्षयो भूतगणाः सुरोरगाः ।\nअभिप्रयातस्य वनं चिराय ते हितानि कांक्षन्तु दिशश्च राघव ॥२-२५-४५॥",
  "अतीव चाश्रुप्रतिपूर्णलोचना समाप्य च स्वस्त्ययनं यथाविधि ।\nप्रदक्षिणं चापि चकार राघवं पुनः पुनश्चापि निरीक्ष्य सस्वजे ॥२-२५-४६॥",
  "तया हि देव्या च कृतप्रदक्षिणो निपीड्य मातुश्चरणौ पुनः पुनः ।\nजगाम सीतानिलयं महायशाः स राघवः प्रज्वलितस्तया श्रिया ॥२-२५-४७॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे मातृस्वस्त्ययनम् नाम पञ्चविंशः सर्गः ॥२-२५॥"
]