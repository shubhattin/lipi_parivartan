[
  "अथ श्रीमद्वाल्मीकीयरामायणे अयोध्याकाण्डे लक्ष्मणक्रोधः नाम त्रयोविंशः सर्गः ॥२-२३॥",
  "इति ब्रुवति रामे तु लक्ष्मणोऽवाक् शिरा इव ।\nध्यात्वा मध्यं जगामाशु सहसा दैन्यहर्षयोः ॥२-२३-१॥",
  "तदा तु बद्ध्वा भ्रुकुटीं भ्रुवोर्मध्ये नरर्षभः ।\nनिशश्वास महासर्पो बिलस्थ इव रोषितः ॥२-२३-२॥",
  "तस्य दुष्प्रतिवीक्ष्यं तद् भ्रुकुटीसहितं तदा ।\nबभौ क्रुद्धस्य सिंहस्य मुखस्य सदृशं मुखम् ॥२-२३-३॥",
  "अग्रहस्तं विधुन्वंस्तु हस्ती हस्तमिवात्मनः ।\nतिर्यगूर्ध्वं शरीरे च पातयित्वा शिरोधराम् ॥२-२३-४॥",
  "अग्राक्ष्णा वीक्षमाणस्तु तिर्यग्भ्रातरमब्रवीत् ।\nअस्थाने सम्भ्रमो यस्य जातो वै सुमहानयम् ॥२-२३-५॥",
  "धर्मदोषप्रसङ्गेन लोकस्यानतिशङ्कया ।\nकथं ह्येतदसम्भ्रान्तस्त्वद्विधो वक्तुमर्हति ॥२-२३-६॥",
  "यथा ह्येवमशौण्डीरं शौण्डीरः क्षत्रियर्षभः ।\nकिं नाम कृपणं दैवमशक्तमभिशंससि ॥२-२३-७॥",
  "पापयोस्ते कथं नाम तयोः शङ्का न विद्यते ।\nसन्ति धर्मोपधासक्ता धर्मात्मन् किं न बुध्यसे ॥२-२३-८॥",
  "तयोः सुचरितं स्वार्थं शाठ्यात् परिजिहीर्षतोः ।\nयदि नैवं व्यवसितं स्याद्धि प्रागेव राघव ।\nतयोः प्रागेव दत्तश्च स्याद् वरः प्रकृतश्च सः ॥२-२३-९॥",
  "लोकविद्विष्टमारब्धं त्वदन्यस्याभिषेचनम् ।\nनोत्सहे सहितुं वीर तत्र मे क्षन्तुमर्हसि ॥२-२३-१०॥",
  "येनैवमागता द्वैधं तव बुद्धिर्महामते ।\nसोऽपि धर्मो मम द्वेष्यो यत्प्रसङ्गाद् विमुह्यसि ॥२-२३-११॥",
  "कथं त्वं कर्मणा शक्तः कैकेयीवशवर्तिनः ।\nकरिष्यसि पितुर्वाक्यमधर्मिष्ठं विगर्हितम् ॥२-२३-१२॥",
  "यदयं किल्बिषाद् भेदः कृतोऽप्येवं न गृह्यते ।\nजायते तत्र मे दुःखं धर्मसङ्गश्च गर्हितः ॥२-२३-१३॥",
  "तवायं धर्मसंयोगो लोकस्यास्य विगर्हितः ।\nमनसापि कथं कामं कुर्यात् त्वां कामवृत्तयोः ।\nतयोस्त्वहितयोर्नित्यं शत्र्वोः पित्रभिधानयोः ॥२-२३-१४॥",
  "यद्यपि प्रतिपत्तिस्ते दैवी चापि तयोर्मतम् ।\nतथाप्युपेक्षणीयं ते न मे तदपि रोचते ॥२-२३-१५॥",
  "विक्लवो वीर्यहीनो यः स दैवमनुवर्तते ।\nवीराः सम्भावितात्मानो न दैवं पर्युपासते ॥२-२३-१६॥",
  "दैवं पुरुषकारेण यः समर्थः प्रबाधितुम् ।\nन दैवेन विपन्नार्थः पुरुषः सोऽवसीदति ॥२-२३-१७॥",
  "द्रक्ष्यन्ति त्वद्य दैवस्य पौरुषं पुरुषस्य च ।\nदैवमानुषयोरद्य व्यक्ता व्यक्तिर्भविष्यति ॥२-२३-१८॥",
  "अद्य मे पौरुषहतं दैवं द्रक्ष्यन्ति वै जनाः ।\nयैर्दैवादाहतं तेऽद्य दृष्टं राज्याभिषेचनम् ॥२-२३-१९॥",
  "अत्यङ्कुशमिवोद्दामं गजं मदजलोद्धतम् ।\nप्रधावितमहं दैवं पौरुषेण निवर्तये ॥२-२३-२०॥",
  "लोकपालाः समस्तास्ते नाद्य रामाभिषेचनम् ।\nन च कृत्स्नास्त्रयो लोका विहन्युः किं पुनः पिता ॥२-२३-२१॥",
  "यैर्विवासस्तवारण्ये मिथो राजन् समर्थितः ।\nअरण्ये ते विवत्स्यन्ति चतुर्दश समास्तथा ॥२-२३-२२॥",
  "अहं तदाशां धक्ष्यामि पितुस्तस्याश्च या तव ।\nअभिषेकविघातेन पुत्रराज्याय वर्तते ॥२-२३-२३॥",
  "मद्बलेन विरुद्धाय न स्याद् दैवबलं तथा ।\nप्रभविष्यति दुःखाय यथोग्रं पौरुषं मम ॥२-२३-२४॥",
  "ऊर्ध्वं वर्षसहस्रान्ते प्रजापाल्यमनन्तरम् ।\nआर्यपुत्राः करिष्यन्ति वनवासं गते त्वयि ॥२-२३-२५॥",
  "पूर्वराजर्षिवृत्त्या हि वनवासोऽभिधीयते ।\nप्रजा निक्षिप्य पुत्रेषु पुत्रवत् परिपालने ॥२-२३-२६॥",
  "स चेद् राजन्यनेकाग्रे राज्यविभ्रमशङ्कया ।\nनैवमिच्छसि धर्मात्मन् राज्यं राम त्वमात्मनि ॥२-२३-२७॥",
  "प्रतिजाने च ते वीर मा भूवं वीरलोकभाक् ।\nराज्यं च तव रक्षेयमहं वेलेव सागरम् ॥२-२३-२८॥",
  "मङ्गलैरभिषिञ्चस्व तत्र त्वं व्यापृतो भव ।\nअहमेको महीपालानलं वारयितुं बलात् ॥२-२३-२९॥",
  "न शोभार्थाविमौ बाहू न धनुर्भूषणाय मे ।\nनासिराबन्धनार्थाय न शराः स्तम्भहेतवः ॥२-२३-३०॥",
  "अमित्रमथनार्थाय सर्वमेतच्चतुष्टयम् ।\nन चाहं कामयेऽत्यर्थं यः स्याच्छत्रुर्मतो मम ॥२-२३-३१॥",
  "असिना तीक्ष्णधारेण विद्युच्चलितवर्चसा ।\nप्रगृहीतेन वै शत्रुं वज्रिणं वा न कल्पये ॥२-२३-३२॥",
  "खड्गनिष्पेषनिष्पिष्टैर्गहना दुश्चरा च मे ।\nहस्त्यश्वरथिहस्तोरुशिरोभिर्भविता मही ॥२-२३-३३॥",
  "खड्गधाराहता मेऽद्य दीप्यमाना इवाग्नयः ।\nपतिष्यन्ति द्विषो भूमौ मेघा इव सविद्युतः ॥२-२३-३४॥",
  "बद्धगोधाङ्गुलित्राणे प्रगृहीतशरासने ।\nकथं पुरुषमानी स्यात् पुरुषाणां मयि स्थिते ॥२-२३-३५॥",
  "बहुभिश्चैकमत्यस्यन्नेकेन च बहूञ्जनान् ।\nविनियोक्ष्याम्यहं बाणान्नृवाजिगजमर्मसु ॥२-२३-३६॥",
  "अद्य मेऽस्त्रप्रभावस्य प्रभावः प्रभविष्यति ।\nराज्ञश्चाप्रभुतां कर्तुं प्रभुत्वं च तव प्रभो ॥२-२३-३७॥",
  "अद्य चन्दनसारस्य केयूरामोक्षणस्य च ।\nवसूनां च विमोक्षस्य सुहृदां पालनस्य च ॥२-२३-३८॥",
  "अनुरूपाविमौ बाहू राम कर्म करिष्यतः ।\nअभिषेचनविघ्नस्य कर्तॄणां ते निवारणे ॥२-२३-३९॥",
  "ब्रवीहि कोऽद्यैव मया वियुज्यतां तवासुहृत् प्राणयशःसुहृज्जनैः ।\nयथा तवेयं वसुधा वशा भवेत् तथैव मां शाधि तवास्मि किंकरः ॥२-२३-४०॥",
  "विमृज्य बाष्पं परिसान्त्व्य चासकृत् स लक्ष्मणं राघववंशवर्धनः ।\nउवाच पित्रोर्वचने व्यवस्थितं निबोध मामेष हि सौम्य सत्पथः ॥२-२३-४१॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे लक्ष्मणक्रोधः नाम त्रयोविंशः सर्गः ॥२-२३॥"
]