[
  "श्रीमद्वाल्मीकीयरामायणे अयोध्याकाण्डे दिव्यालङ्कारग्रहणम् नाम अष्टादशाधिकशततमः सर्गः ॥२-११८॥",
  "सा त्वेवमुक्ता वैदेही त्वनसूया ऽनसूयया ।\nप्रतिपूज्य वचो मन्दं प्रवक्तुमुपचक्रमे ॥२-११८-१॥",
  "नैतदाश्चर्य्यमार्याया यन्मां त्वमनुभाषसे ।\nविदितं तु ममाप्येतद्यथा नार्य्या पतिर्गुरु ॥२-११८-२॥",
  "यद्यप्येष भवेद्भर्ता ममार्ये वृत्तवर्जित ।\nअद्वैधमुपचर्तव्यस्तथाप्येष मया भवेत् ॥२-११८-३॥",
  "किं पुनर्यो गुण श्लाघ्य सानुक्रोशो जितेन्द्रिय ।\nस्थिरानुरागो धर्मात्मा मातृवत्पितृवत्प्रिय ॥२-११८-४॥",
  "यां वृत्तिं वर्त्तते राम कौसल्यायां महाबल ।\nतामेव नृपनारीणामन्यासामपि वर्त्तते ॥२-११८-५॥",
  "सकृद्दृष्टास्वपि स्त्रीषु नृपेण नृपवत्सल ।\nमातृवद्वर्त्तते वीरो मानमुत्सृज्य धर्मवित् ॥२-११८-६॥",
  "आगच्छन्त्याश्च विजनं वनमेवं भयावहम् ।\nसमाहितं मे श्वश्र्वा च हृदये तद्धृतं महत् ॥२-११८-७॥",
  "पाणिप्रदानकाले च यत्पुरा त्वग्निसन्निधौ ।\nअनुशिष्टा जनन्या ऽस्मि वाक्यं तदपि मे धृतम् ॥२-११८-८॥",
  "नवीकृतं च तत्सर्वं वाक्यैस्ते धर्मचारिणि ।\nपतिशुश्रूषणान्नार्य्यास्तपो नान्यद्विधीयते ॥२-११८-९॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे अष्टादशाधिकशततमः सर्गः ॥२-११८॥"
]