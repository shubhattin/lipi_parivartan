[
  "श्रीमद्वाल्मीकीयरामायणे अयोध्याकाण्डे वनवासनिर्देशः नाम अष्टादशः सर्गः ॥२-१८॥",
  "स ददर्शासने रामो विषण्णं पितरं शुभे ।\nकैकेय्या सहितं दीनं मुखेन परिशुष्यता ॥२-१८-१॥",
  "स पितुश्चरणौ पूर्वमभिवाद्य विनीतवत् ।\nततो ववन्दे चरणौ कैकेय्याः सुसमाहितः ॥२-१८-२॥",
  "रामेत्युक्त्वा तु वचनं बाष्पपर्याकुलेक्षणः ।\nशशाक नृपतिर्दीनो नेक्षितुं नाभिभाषितुम् ॥२-१८-३॥",
  "तदपूर्वं नरपतेर्दृष्ट्वा रूपं भयावहम् ।\nरामोऽपि भयमापन्नः पदा स्पृष्ट्वेव पन्नगम् ॥२-१८-४॥",
  "इन्द्रियैरप्रहृष्टैस्तं शोकसंतापकर्शितम् ।\nनिःश्वसन्तं महाराजं व्यथिताकुलचेतसम् ॥२-१८-५॥",
  "ऊर्मिमालिनमक्षोभ्यं क्षुभ्यन्तमिव सागरम् ।\nउपप्लुतमिवादित्यमुक्तानृतमृषिं यथा ॥२-१८-६॥",
  "अचिन्त्यकल्पं नृपतेस्तं शोकमुपधारयन् ।\nबभूव संरब्धतरः समुद्र इव पर्वणि ॥२-१८-७॥",
  "चिन्तयामास चतुरो रामः पितृहिते रतः ।\nकिंस्विदद्यैव नृपतिर्न मां प्रत्यभिनन्दति ॥२-१८-८॥",
  "अन्यदा मां पिता दृष्ट्वा कुपितोऽपि प्रसीदति ।\nतस्य मामद्य सम्प्रेक्ष्य किमायासः प्रवर्तते ॥२-१८-९॥",
  "स दीन इव शोकार्तो विषण्णवदनद्युतिः ।\nकैकेयीमभिवाद्यैव रामो वचनमब्रवीत् ॥२-१८-१०॥",
  "कच्चिन्मया नापराद्धमज्ञानाद् येन मे पिता ।\nकुपितस्तन्ममाचक्ष्व त्वमेवैनं प्रसादय ॥२-१८-११॥",
  "अप्रसन्नमनाः किं नु सदा मां प्रति वत्सलः ।\nविषण्णवदनो दीनः नहि मां प्रति भाषते ॥२-१८-१२॥",
  "शारीरो मानसो वापि कच्चिदेनं न बाधते ।\nसंतापो वाभितापो वा दुर्लभं हि सदा सुखम् ॥२-१८-१३॥",
  "कच्चिन्न किंचिद् भरते कुमारे प्रियदर्शने ।\nशत्रुघ्ने वा महासत्त्वे मातॄणां वा ममाशुभम् ॥२-१८-१४॥",
  "अतोषयन् महाराजमकुर्वन् वा पितुर्वचः ।\nमुहूर्तमपि नेच्छेयं जीवितुं कुपिते नृपे ॥२-१८-१५॥",
  "यतोमूलं नरः पश्येत् प्रादुर्भावमिहात्मनः ।\nकथं तस्मिन् न वर्तेत प्रत्यक्षे सति दैवते ॥२-१८-१६॥",
  "कच्चित्ते परुषं किंचिदभिमानात् पिता मम ।\nउक्तो भवत्या रोषेण येनास्य लुलितं मनः ॥२-१८-१७॥",
  "एतदाचक्ष्व मे देवि तत्त्वेन परिपृच्छतः ।\nकिंनिमित्तमपूर्वोऽयं विकारो मनुजाधिपे ॥२-१८-१८॥",
  "एवमुक्ता तु कैकेयी राघवेण महात्मना ।\nउवाचेदं सुनिर्लज्जा धृष्टमात्महितं वचः ॥२-१८-१९॥",
  "न राजा कुपितो राम व्यसनं नास्य किंचन ।\nकिंचिन्मनोगतं त्वस्य त्वद्भयान्नानुभाषते ॥२-१८-२०॥",
  "प्रियं त्वामप्रियं वक्तुं वाणी नास्य प्रवर्तते ।\nतदवश्यं त्वया कार्यं यदनेनाश्रुतं मम ॥२-१८-२१॥",
  "एष मह्यं वरं दत्त्वा पुरा मामभिपूज्य च ।\nस पश्चात् तप्यते राजा यथान्यः प्राकृतस्तथा ॥२-१८-२२॥",
  "अतिसृज्य ददानीति वरं मम विशाम्पतिः ।\nस निरर्थं गतजले सेतुं बन्धितुमिच्छति ॥२-१८-२३॥",
  "धर्ममूलमिदं राम विदितं च सतामपि ।\nतत् सत्यं न त्यजेद् राजा कुपितस्त्वत्कृते यथा ॥२-१८-२४॥",
  "यदि तद् वक्ष्यते राजा शुभं वा यदि वाशुभम् ।\nकरिष्यसि ततः सर्वमाख्यास्यामि पुनस्त्वहम् ॥२-१८-२५॥",
  "यदि त्वभिहितं राज्ञा त्वयि तन्न विपत्स्यते ।\nततोऽहमभिधास्यामि न ह्येष त्वयि वक्ष्यति ॥२-१८-२६॥",
  "एतत् तु वचनं श्रुत्वा कैकेय्या समुदाहृतम् ।\nउवाच व्यथितो रामस्तां देवीं नृपसंनिधौ ॥२-१८-२७॥",
  "अहो धिङ् नार्हसे देवि वक्तुं मामीदृशं वचः ।\nअहं हि वचनाद् राज्ञः पतेयमपि पावके ॥२-१८-२८॥",
  "भक्षयेयं विषं तीक्ष्णं पतेयमपि चार्णवे ।\nनियुक्तो गुरुणा पित्रा नृपेण च हितेन च ॥२-१८-२९॥",
  "तद् ब्रूहि वचनं देवि राज्ञो यदभिकांक्षितम् ।\nकरिष्ये प्रतिजाने च रामो द्विर्नाभिभाषते ॥२-१८-३०॥",
  "तमार्जवसमायुक्तमनार्या सत्यवादिनम् ।\nउवाच रामं कैकेयी वचनं भृशदारुणम् ॥२-१८-३१॥",
  "पुरा देवासुरे युद्धे पित्रा ते मम राघव ।\nरक्षितेन वरौ दत्तौ सशल्येन महारणे ॥२-१८-३२॥",
  "तत्र मे याचितो राजा भरतस्याभिषेचनम् ।\nगमनं दण्डकारण्ये तव चाद्यैव राघव ॥२-१८-३३॥",
  "यदि सत्यप्रतिज्ञं त्वं पितरं कर्तुमिच्छसि ।\nआत्मानं च नरश्रेष्ठ मम वाक्यमिदं शृणु ॥२-१८-३४॥",
  "संनिदेशे पितुस्तिष्ठ यथानेन प्रतिश्रुतम् ।\nत्वयारण्यं प्रवेष्टव्यं नव वर्षाणि पञ्च च ॥२-१८-३५॥",
  "भरतश्चाभिषिच्येत यदेतदभिषेचनम् ।\nत्वदर्थे विहितं राज्ञा तेन सर्वेण राघव ॥२-१८-३६॥",
  "सप्त सप्त च वर्षाणि दण्डकारण्यमाश्रितः ।\nअभिषेकमिदं त्यक्त्वा जटाचीरधरो भव ॥२-१८-३७॥",
  "भरतः कोसलपतेः प्रशास्तु वसुधामिमाम् ।\nनानारत्नसमाकीर्णां सवाजिरथसंकुलाम् ॥२-१८-३८॥",
  "एतेन त्वां नरेन्द्रोऽयं कारुण्येन समाप्लुतः ।\nशोकैः संक्लिष्टवदनो न शक्नोति निरीक्षितुम् ॥२-१८-३९॥",
  "एतत् कुरु नरेन्द्रस्य वचनं रघुनन्दन ।\nसत्येन महता राम तारयस्व नरेश्वरम् ॥२-१८-४०॥",
  "इतीव तस्यां परुषं वदन्त्यांन चैव रामः प्रविवेश शोकम् ।\nप्रविव्यथे चापि महानुभावोराजा च पुत्रव्यसनाभितप्तः ॥२-१८-४१॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे अष्टादशः सर्गः ॥२-१८॥"
]