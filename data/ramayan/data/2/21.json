[
  "श्रीमद्वाल्मीकीयरामायणे अयोध्याकाण्डे कौसल्यालक्ष्मणप्रतिबोधनम् नाम एकविंशः सर्गः ॥२-२१॥",
  "तथा तु विलपन्तीं तां कौसल्यां राममातरम् ।\nउवाच लक्ष्मणो दीनस्तत्कालसदृशं वचः ॥२-२१-१॥",
  "न रोचते ममाप्येतदार्ये यद् राघवो वनम् ।\nत्यक्त्वा राज्यश्रियं गच्छेत् स्त्रिया वाक्यवशंगतः ॥२-२१-२॥",
  "विपरीतश्च वृद्धश्च विषयैश्च प्रधर्षितः ।\nनृपः किमिव न ब्रूयाच्चोद्यमानः समन्मथः ॥२-२१-३॥",
  "नास्यापराधं पश्यामि नापि दोषं तथाविधम् ।\nयेन निर्वास्यते राष्ट्राद् वनवासाय राघवः ॥२-२१-४॥",
  "न तं पश्याम्यहं लोके परोक्षमपि यो नरः ।\nस्वमित्रोऽपि निरस्तोऽपि योऽस्य दोषमुदाहरेत् ॥२-२१-५॥",
  "देवकल्पमृजुं दान्तं रिपूणामपि वत्सलम् ।\nअवेक्षमाणः को धर्मं त्यजेत् पुत्रमकारणात् ॥२-२१-६॥",
  "तदिदं वचनं राज्ञः पुनर्बाल्यमुपेयुषः ।\nपुत्रः को हृदये कुर्याद् राजवृत्तमनुस्मरन् ॥२-२१-७॥",
  "यावदेव न जानाति कश्चिदर्थमिमं नरः ।\nतावदेव मया सार्धमात्मस्थं कुरु शासनम् ॥२-२१-८॥",
  "मया पार्श्वे सधनुषा तव गुप्तस्य राघव ।\nकः समर्थोऽधिकं कर्तुं कृतान्तस्येव तिष्ठतः ॥२-२१-९॥",
  "निर्मनुष्यामिमां सर्वामयोध्यां मनुजर्षभ ।\nकरिष्यामि शरैस्तीक्ष्णैर्यदि स्थास्यति विप्रिये ॥२-२१-१०॥",
  "भरतस्याथ पक्ष्यो वा यो वास्य हितमिच्छति ।\nसर्वांस्तांश्च वधिष्यामि मृदुर्हि परिभूयते ॥२-२१-११॥",
  "प्रोत्साहितोऽयं कैकेय्या संतुष्टो यदि नः पिता ।\nअमित्रभूतो निःसङ्गं वध्यतां वध्यतामपि ॥२-२१-१२॥",
  "गुरोरप्यवलिप्तस्य कार्याकार्यमजानतः ।\nउत्पथं प्रतिपन्नस्य कार्यं भवति शासनम् ॥२-२१-१३॥",
  "बलमेष किमाश्रित्य हेतुं वा पुरुषोत्तम ।\nदातुमिच्छति कैकेय्यै उपस्थितमिदं तव ॥२-२१-१४॥",
  "त्वया चैव मया चैव कृत्वा वैरमनुत्तमम् ।\nकास्य शक्तिः श्रियं दातुं भरतायारिशासन ॥२-२१-१५॥",
  "अनुरक्तोऽस्मि भावेन भ्रातरं देवि तत्त्वतः ।\nसत्येन धनुषा चैव दत्तेनेष्टेन ते शपे ॥२-२१-१६॥",
  "दीप्तमग्निमरण्यं वा यदि रामः प्रवेक्ष्यति ।\nप्रविष्टं तत्र मां देवि त्वं पूर्वमवधारय ॥२-२१-१७॥",
  "हरामि वीर्याद् दुःखं ते तमः सूर्य इवोदितः ।\nदेवी पश्यतु मे वीर्यं राघवश्चैव पश्यतु ॥२-२१-१८॥",
  "हनिष्ये पितरं वृद्धं कैकेय्यासक्तमानसम् ।\nकृपणं च स्थितं बाल्ये वृद्धभावेन गर्हितम् ॥२-२१-१९॥",
  "एतत् तु वचनं श्रुत्वा लक्ष्मणस्य महात्मनः ।\nउवाच रामं कौसल्या रुदती शोकलालसा ॥२-२१-२०॥",
  "भ्रातुस्ते वदतः पुत्र लक्ष्मणस्य श्रुतं त्वया ।\nयदत्रानन्तरं तत्त्वं कुरुष्व यदि रोचते ॥२-२१-२१॥",
  "न चाधर्म्यं वचः श्रुत्वा सपत्न्या मम भाषितम् ।\nविहाय शोकसंतप्तां गन्तुमर्हसि मामितः ॥२-२१-२२॥",
  "धर्मज्ञ इति धर्मिष्ठ धर्मं चरितुमिच्छसि ।\nशुश्रूष मामिहस्थस्त्वं चर धर्ममनुत्तमम् ॥२-२१-२३॥",
  "शुश्रूषुर्जननीं पुत्र स्वगृहे नियतो वसन् ।\nपरेण तपसा युक्तः काश्यपस्त्रिदिवं गतः ॥२-२१-२४॥",
  "यथैव राजा पूज्यस्ते गौरवेण तथा ह्यहम् ।\nत्वां साहं नानुजानामि न गन्तव्यमितो वनम् ॥२-२१-२५॥",
  "त्वद्वियोगान्न मे कार्यं जीवितेन सुखेन च ।\nत्वया सह मम श्रेयस्तृणानामपि भक्षणम् ॥२-२१-२६॥",
  "यदि त्वं यास्यसि वनं त्यक्त्वा मां शोकलालसाम् ।\nअहं प्रायमिहासिष्ये न च शक्ष्यामि जीवितुम् ॥२-२१-२७॥",
  "ततस्त्वं प्राप्स्यसे पुत्र निरयं लोकविश्रुतम् ।\nब्रह्महत्यामिवाधर्मात् समुद्रः सरितां पतिः ॥२-२१-२८॥",
  "विलपन्तीं तथा दीनां कौसल्यां जननीं ततः ।\nउवाच रामो धर्मात्मा वचनं धर्मसंहितम् ॥२-२१-२९॥",
  "नास्ति शक्तिः पितुर्वाक्यं समतिक्रमितुं मम ।\nप्रसादये त्वां शिरसा गन्तुमिच्छाम्यहं वनम् ॥२-२१-३०॥",
  "ऋषिणा च पितुर्वाक्यं कुर्वता वनचारिणा ।\nगौर्हता जानताधर्मं कण्डुना च विपश्चिता ॥२-२१-३१॥",
  "अस्माकं तु कुले पूर्वं सगरस्याज्ञया पितुः ।\nखनद्भिः सागरैर्भूमिमवाप्तः सुमहान् वधः ॥२-२१-३२॥",
  "जामदग्न्येन रामेण रेणुका जननी स्वयम् ।\nकृत्ता परशुनारण्ये पितुर्वचनकारणात् ॥२-२१-३३॥",
  "एतैरन्यैश्च बहुभिर्देवि देवसमैः कृतम् ।\nपितुर्वचनमक्लीबं करिष्यामि पितुर्हितम् ॥२-२१-३४॥",
  "न खल्वेतन्मयैकेन क्रियते पितृशासनम् ।\nएतैरपि कृतं देवि ये मया परिकीर्तिताः ॥२-२१-३५॥",
  "नाहं धर्ममपूर्वं ते प्रतिकूलं प्रवर्तये ।\nपूर्वैरयमभिप्रेतो गतो मार्गोऽनुगम्यते ॥२-२१-३६॥",
  "तदेतत् तु मया कार्यं क्रियते भुवि नान्यथा ।\nपितुर्हि वचनं कुर्वन् न कश्चिन्नाम हीयते ॥२-२१-३७॥",
  "तामेवमुक्त्वा जननीं लक्ष्मणं पुनरब्रवीत् ।\nवाक्यं वाक्यविदां श्रेष्ठः श्रेष्ठः सर्वधनुष्मताम् ॥२-२१-३८॥",
  "तव लक्ष्मण जानामि मयि स्नेहमनुत्तमम् ।\nविक्रमं चैव सत्त्वं च तेजश्च सुदुरासदम् ॥२-२१-३९॥",
  "मम मातुर्महद् दुःखमतुलं शुभलक्षण ।\nअभिप्रायं न विज्ञाय सत्यस्य च शमस्य च ॥२-२१-४०॥",
  "धर्मो हि परमो लोके धर्मे सत्यं प्रतिष्ठितम् ।\nधर्मसंश्रितमप्येतत् पितुर्वचनमुत्तमम् ॥२-२१-४१॥",
  "संश्रुत्य च पितुर्वाक्यं मातुर्वा ब्राह्मणस्य वा ।\nन कर्तव्यं वृथा वीर धर्ममाश्रित्य तिष्ठता ॥२-२१-४२॥",
  "सोऽहं न शक्ष्यामि पुनर्नियोगमतिवर्तितुम् ।\nपितुर्हि वचनाद् वीर कैकेय्याहं प्रचोदितः ॥२-२१-४३॥",
  "तदेतां विसृजानार्यां क्षत्रधर्माश्रितां मतिम् ।\nधर्ममाश्रय मा तैक्ष्ण्यं मद्बुद्धिरनुगम्यताम् ॥२-२१-४४॥",
  "तमेवमुक्त्वा सौहार्दाद् भ्रातरं लक्ष्मणाग्रजः ।\nउवाच भूयः कौसल्यां प्राञ्जलिः शिरसा नतः ॥२-२१-४५॥",
  "अनुमन्यस्व मां देवि गमिष्यन्तमितो वनम् ।\nशापितासि मम प्राणैः कुरु स्वस्त्ययनानि मे ॥२-२१-४६॥",
  "तीर्णप्रतिज्ञश्च वनात् पुनरेष्याम्यहं पुरीम् ।\nययातिरिव राजर्षिः पुरा हित्वा पुनर्दिवम् ॥२-२१-४७॥",
  "शोकः संधार्यतां मातर्हृदये साधु मा शुचः ।\nवनवासादिहैष्यामि पुनः कृत्वा पितुर्वचः ॥२-२१-४८॥",
  "त्वया मया च वैदेह्या लक्ष्मणेन सुमित्रया ।\nपितुर्नियोगे स्थातव्यमेष धर्मः सनातनः ॥२-२१-४९॥",
  "अम्ब सम्भृत्य सम्भारान् दुःखं हृदि निगृह्य च ।\nवनवासकृता बुद्धिर्मम धर्म्यानुवर्त्यताम् ॥२-२१-५०॥",
  "एतद् वचस्तस्य निशम्य माता सुधर्म्यमव्यग्रमविक्लवं च ।\nमृतेव संज्ञां प्रतिलभ्य देवी समीक्ष्य रामं पुनरित्युवाच ॥२-२१-५१॥",
  "यथैव ते पुत्र पिता तथाहं गुरुः स्वधर्मेण सुहृत्तया च ।\nन त्वानुजानामि न मां विहाय सुदुःखितामर्हसि पुत्र गन्तुम् ॥२-२१-५२॥",
  "किं जीवितेनेह विना त्वया मे लोकेन वा किं स्वधयामृतेन ।\nश्रेयो मुहूर्तं तव संनिधानं ममैव कृत्स्नादपि जीवलोकात् ॥२-२१-५३॥",
  "नरैरिवोल्काभिरपोह्यमानो महागजो ध्वान्तमभिप्रविष्टः ।\nभूयः प्रजज्वाल विलापमेवं निशम्य रामः करुणं जनन्याः ॥२-२१-५४॥",
  "स मातरं चैव विसंज्ञकल्पामार्तं च सौमित्रिमभिप्रतप्तम् ।\nधर्मे स्थितो धर्म्यमुवाच वाक्यं यथा स एवार्हति तत्र वक्तुम् ॥२-२१-५५॥",
  "अहं हि ते लक्ष्मण नित्यमेव जानामि भक्तिं च पराक्रमं च ।\nमम त्वभिप्रायमसंनिरीक्ष्य मात्रा सहाभ्यर्दसि मा सुदुःखम् ॥२-२१-५६॥",
  "धर्मार्थकामाः खलु जीवलोके समीक्षिता धर्मफलोदयेषु ।\nये तत्र सर्वे स्युरसंशयं मे भार्येव वश्याभिमता सपुत्रा ॥२-२१-५७॥",
  "यस्मिंस्तु सर्वे स्युरसंनिविष्टा धर्मो यतः स्यात् तदुपक्रमेत ।\nद्वेष्यो भवत्यर्थपरो हि लोके कामात्मता खल्वपि न प्रशस्ता ॥२-२१-५८॥",
  "गुरुश्च राजा च पिता च वृद्धः क्रोधात् प्रहर्षादथवापि कामात् ।\nयद् व्यादिशेत् कार्यमवेक्ष्य धर्मं कस्तं न कुर्यादनृशंसवृत्तिः ॥२-२१-५९॥",
  "न तेन शक्नोमि पितुः प्रतिज्ञामिमां न कर्तुं सकलां यथावत् ।\nस ह्यावयोस्तात गुरुर्नियोगे देव्याश्च भर्ता स गतिश्च धर्मः ॥२-२१-६०॥",
  "तस्मिन् पुनर्जीवति धर्मराजे विशेषतः स्वे पथि वर्तमाने ।\nदेवी मया सार्धमितोऽभिगच्छेत् कथंस्विदन्या विधवेव नारी ॥२-२१-६१॥",
  "सा मानुमन्यस्व वनं व्रजन्तं कुरुष्व नः स्वस्त्ययनानि देवि ।\nयथा समाप्ते पुनराव्रजेयं यथा हि सत्येन पुनर्ययातिः ॥२-२१-६२॥",
  "यशो ह्यहं केवलराज्यकारणान्न पृष्ठतः कर्तुमलं महोदयम् ।\nअदीर्घकालेन तु देवि जीविते वृणेऽवरामद्य महीमधर्मतः ॥२-२१-६३॥",
  "प्रसादयन्नरवृषभः स मातरं पराक्रमाज्जिगमिषुरेव दण्डकान् ।\nअथानुजं भृशमनुशास्य दर्शनं चकार तां हृदि जननीं प्रदक्षिणम् ॥२-२१-६४॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे एकविंशः सर्गः ॥२-२१॥"
]