[
  "अथ श्रीमद्वाल्मीकीयरामायणे अयोध्याकाण्डे रामप्रतिज्ञा नाम एकोनविंशः सर्गः ॥२-१९॥",
  "तदप्रियममित्रघ्नो वचनं मरणोपमम् ।\nश्रुत्वा न विव्यथे रामः कैकेयीं चेदमब्रवीत् ॥२-१९-१॥",
  "एवमस्तु गमिष्यामि वनं वस्तुमहं त्वितः ।\nजटाचीरधरो राज्ञः प्रतिज्ञामनुपालयन् ॥२-१९-२॥",
  "इदं तु ज्ञातुमिच्छामि किमर्थं मां महीपतिः ।\nनाभिनन्दति दुर्धर्षो यथापूर्वमरिंदमः ॥२-१९-३॥",
  "मन्युर्न च त्वया कार्यो देवि ब्रूमि तवाग्रतः ।\nयास्यामि भव सुप्रीता वनं चीरजटाधरः ॥२-१९-४॥",
  "हितेन गुरुणा पित्रा कृतज्ञेन नृपेण च ।\nनियुज्यमानो विस्रब्धः किं न कुर्यामहं प्रियम् ॥२-१९-५॥",
  "अलीकं मानसं त्वेकं हृदयं दहते मम ।\nस्वयं यन्नाह मां राजा भरतस्याभिषेचनम् ॥२-१९-६॥",
  "अहं हि सीतां राज्यं च प्राणानिष्टान् धनानि च ।\nहृष्टो भ्रात्रे स्वयं दद्यां भरतायाप्रचोदितः ॥२-१९-७॥",
  "किं पुनर्मनुजेन्द्रेण स्वयं पित्रा प्रचोदितः ।\nतव च प्रियकामार्थं प्रतिज्ञामनुपालयन् ॥२-१९-८॥",
  "तथाश्वासय ह्रीमन्तं किं त्विदं यन्महीपतिः ।\nवसुधासक्तनयनो मन्दमश्रूणि मुञ्चति ॥२-१९-९॥",
  "गच्छन्तु चैवानयितुं दूताः शीघ्रजवैर्हयैः ।\nभरतं मातुलकुलादद्यैव नृपशासनात् ॥२-१९-१०॥",
  "दण्डकारण्यमेषोऽहं गच्छाम्येव हि सत्वरः ।\nअविचार्य पितुर्वाक्यं समा वस्तुं चतुर्दश ॥२-१९-११॥",
  "सा हृष्टा तस्य तद् वाक्यं श्रुत्वा रामस्य कैकयी ।\nप्रस्थानं श्रद्दधाना सा त्वरयामास राघवम् ॥२-१९-१२॥",
  "एवं भवतु यास्यन्ति दूताः शीघ्रजवैर्हयैः ।\nभरतं मातुलकुलादिहावर्तयितुं नराः ॥२-१९-१३॥",
  "तव त्वहं क्षमं मन्ये नोत्सुकस्य विलम्बनम् ।\nराम तस्मादितः शीघ्रं वनं त्वं गन्तुमर्हसि ॥२-१९-१४॥",
  "व्रीडान्वितः स्वयं यच्च नृपस्त्वां नाभिभाषते ।\nनैतत् किंचिन्नरश्रेष्ठ मन्युरेषोऽपनीयताम् ॥२-१९-१५॥",
  "यावत्त्वं न वनं यातः पुरादस्मादतित्वरम् ।\nपिता तावन्न ते राम स्नास्यते भोक्ष्यतेऽपि वा ॥२-१९-१६॥",
  "धिक्कष्टमिति निःश्वस्य राजा शोकपरिप्लुतः ।\nमूर्च्छितो न्यपतत् तस्मिन् पर्यङ्के हेमभूषिते ॥२-१९-१७॥",
  "रामोऽप्युत्थाप्य राजानं कैकेय्याभिप्रचोदितः ।\nकशयेव हतो वाजी वनं गन्तुं कृतत्वरः ॥२-१९-१८॥",
  "तदप्रियमनार्याया वचनं दारुणोदयम् ।\nश्रुत्वा गतव्यथो रामः कैकेयीं वाक्यमब्रवीत् ॥२-१९-१९॥",
  "नाहमर्थपरो देवि लोकमावस्तुमुत्सहे ।\nविद्धि मामृषिभिस्तुल्यं विमलं धर्ममास्थितम् ॥२-१९-२०॥",
  "यत् तत्रभवतः किंचिच्छक्यं कर्तुं प्रियं मया ।\nप्राणानपि परित्यज्य सर्वथा कृतमेव तत् ॥२-१९-२१॥",
  "न ह्यतो धर्मचरणं किंचिदस्ति महत्तरम् ।\nयथा पितरि शुश्रूषा तस्य वा वचनक्रिया ॥२-१९-२२॥",
  "अनुक्तोऽप्यत्रभवता भवत्या वचनादहम् ।\nवने वत्स्यामि विजने वर्षाणीह चतुर्दश ॥२-१९-२३॥",
  "न नूनं मयि कैकेयि किंचिदाशंससे गुणान् ।\nयद् राजानमवोचस्त्वं ममेश्वरतरा सती ॥२-१९-२४॥",
  "यावन्मातरमापृच्छे सीतां चानुनयाम्यहम् ।\nततोऽद्यैव गमिष्यामि दण्डकानां महद् वनम् ॥२-१९-२५॥",
  "भरतः पालयेद् राज्यं शुश्रूषेच्च पितुर्यथा ।\nतथा भवत्या कर्तव्यं स हि धर्मः सनातनः ॥२-१९-२६॥",
  "रामस्य तु वचः श्रुत्वा भृशं दुःखगतः पिता ।\nशोकादशक्नुवन् वक्तुं प्ररुरोद महास्वनम् ॥२-१९-२७॥",
  "वन्दित्वा चरणौ राज्ञो विसंज्ञस्य पितुस्तदा ।\nकैकेय्याश्चाप्यनार्याया निष्पपात महाद्युतिः ॥२-१९-२८॥",
  "स रामः पितरं कृत्वा कैकेयीं च प्रदक्षिणम् ।\nनिष्क्रम्यान्तःपुरात् तस्मात् स्वं ददर्श सुहृज्जनम् ॥२-१९-२९॥",
  "तं बाष्पपरिपूर्णाक्षः पृष्ठतोऽनुजगाम ह ।\nलक्ष्मणः परमक्रुद्धः सुमित्रानन्दवर्धनः ॥२-१९-३०॥",
  "आभिषेचनिकं भाण्डं कृत्वा रामः प्रदक्षिणम् ।\nशनैर्जगाम सापेक्षो दृष्टिं तत्राविचालयन् ॥२-१९-३१॥",
  "न चास्य महतीं लक्ष्मीं राज्यनाशोऽपकर्षति ।\nलोककान्तस्य कान्तत्वाच्छीतरश्मेरिव क्षयः ॥२-१९-३२॥",
  "न वनं गन्तुकामस्य त्यजतश्च वसुंधराम् ।\nसर्वलोकातिगस्येव लक्ष्यते चित्तविक्रिया ॥२-१९-३३॥",
  "प्रतिषिध्य शुभं छत्रं व्यजने च स्वलंकृते ।\nविसर्जयित्वा स्वजनं रथं पौरांस्तथा जनान् ॥२-१९-३४॥",
  "धारयन् मनसा दुःखमिन्द्रियाणि निगृह्य च ।\nप्रविवेशात्मवान् वेश्म मातुरप्रियशंसिवान् ॥२-१९-३५॥",
  "सर्वोऽप्यभिजनः श्रीमान् श्रीमतः सत्यवादिनः ।\nनालक्षयत रामस्य कंचिदाकारमानने ॥२-१९-३६॥",
  "उचितं च महाबाहुर्न जहौ हर्षमात्मवान् ।\nशारदः समुदीर्णांशुश्चन्द्रस्तेज इवात्मजम् ॥२-१९-३७॥",
  "वाचा मधुरया रामः सर्वं सम्मानयञ्जनम् ।\nमातुः समीपं धर्मात्मा प्रविवेश महायशाः ॥२-१९-३८॥",
  "तं गुणैः समतां प्राप्तो भ्राता विपुलविक्रमः ।\nसौमित्रिरनुवव्राज धारयन् दुःखमात्मजम् ॥२-१९-३९॥",
  "प्रविश्य वेश्मातिभृशं मुदा युतं समीक्ष्य तां चार्थविपत्तिमागताम् ।\nन चैव रामोऽत्र जगाम विक्रियां सुहृज्जनस्यात्मविपत्तिशङ्कया ॥२-१९-४०॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे रामप्रतिज्ञा नाम एकोनविंशः सर्गः ॥२-१९॥"
]