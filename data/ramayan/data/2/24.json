[
  "श्रीमद्वाल्मीकीयरामायणे अयोध्याकाण्डे कौसल्यार्तिसमाश्वासनम् नाम चतुर्विंशः सर्गः ॥२-२४॥",
  "तं समीक्ष्य व्यवसितं पितुर्निर्देशपालने ।\nकौसल्या बाष्पसंरुद्धा वचो धर्मिष्ठमब्रवीत् ॥२-२४-१॥",
  "अदृष्टदुःखो धर्मात्मा सर्वभूतप्रियंवदः ।\nमयि जातो दशरथात् कथमुञ्छेन वर्तयेत् ॥२-२४-२॥",
  "यस्य भृत्याश्च दासाश्च मृष्टान्यन्नानि भुञ्जते ।\nकथं स भोक्ष्यते रामो वने मूलफलान्ययम् ॥२-२४-३॥",
  "क एतच्छ्रद्दधेच्छ्रुत्वा कस्य वा न भवेद् भयम् ।\nगुणवान् दयितो राज्ञः काकुत्स्थो यद् विवास्यते ॥२-२४-४॥",
  "नूनं तु बलवाँल्लोके कृतान्तः सर्वमादिशन् ।\nलोके रामाभिरामस्त्वं वनं यत्र गमिष्यसि ॥२-२४-५॥",
  "अयं तु मामात्मभवस्तवादर्शनमारुतः ।\nविलापदुःखसमिधो रुदिताश्रुहुताहुतिः ॥२-२४-६॥",
  "चिन्ताबाष्पमहाधूमस्तवागमनचिन्तजः ।\nकर्शयित्वाधिकं पुत्र निःश्वासायाससम्भवः ॥२-२४-७॥",
  "त्वया विहीनामिह मां शोकाग्निरतुलो महान् ।\nप्रधक्ष्यति यथा कक्ष्यं चित्रभानुर्हिमात्यये ॥२-२४-८॥",
  "कथं हि धेनुः स्वं वत्सं गच्छन्तमनुगच्छति ।\nअहं त्वानुगमिष्यामि यत्र वत्स गमिष्यसि ॥२-२४-९॥",
  "यथा निगदितं मात्रा तद् वाक्यं पुरुषर्षभः ।\nश्रुत्वा रामोऽब्रवीद् वाक्यं मातरं भृशदुःखिताम् ॥२-२४-१०॥",
  "कैकेय्या वञ्चितो राजा मयि चारण्यमाश्रिते ।\nभवत्या च परित्यक्तो न नूनं वर्तयिष्यति ॥२-२४-११॥",
  "भर्तुः किल परित्यागो नृशंसः केवलं स्त्रियाः ।\nस भवत्या न कर्तव्यो मनसापि विगर्हितः ॥२-२४-१२॥",
  "यावज्जीवति काकुत्स्थः पिता मे जगतीपतिः ।\nशुश्रूषा क्रियतां तावत् स हि धर्मः सनातनः ॥२-२४-१३॥",
  "एवमुक्ता तु रामेण कौसल्या शुभदर्शना ।\nतथेत्युवाच सुप्रीता राममक्लिष्टकारिणम् ॥२-२४-१४॥",
  "एवमुक्तस्तु वचनं रामो धर्मभृतां वरः ।\nभूयस्तामब्रवीद् वाक्यं मातरं भृशदुःखिताम् ॥२-२४-१५॥",
  "मया चैव भवत्या च कर्तव्यं वचनं पितुः ।\nराजा भर्ता गुरुः श्रेष्ठः सर्वेषामीश्वरः प्रभुः ॥२-२४-१६॥",
  "इमानि तु महारण्ये विहृत्य नव पञ्च च ।\nवर्षाणि परमप्रीत्या स्थास्यामि वचने तव ॥२-२४-१७॥",
  "एवमुक्ता प्रियं पुत्रं बाष्पपूर्णानना तदा ।\nउवाच परमार्ता तु कौसल्या सुतवत्सला ॥२-२४-१८॥",
  "आसां राम सपत्नीनां वस्तुं मध्ये न मे क्षमम् ।\nनय मामपि काकुत्स्थ वनं वन्यां मृगीमिव ॥२-२४-१९॥",
  "यदि ते गमने बुद्धिः कृता पितरपेक्षया ।\nतां तथा रुदतीं रामो रुदन् वचनमब्रवीत् ॥२-२४-२०॥",
  "जीवन्त्या हि स्त्रिया भर्ता दैवतं प्रभुरेव च ।\nभवत्या मम चैवाद्य राजा प्रभवति प्रभुः ॥२-२४-२१॥",
  "न ह्यनाथा वयं राज्ञा लोकनाथेन धीमता ।\nभरतश्चापि धर्मात्मा सर्वभूतप्रियंवदः ॥२-२४-२२॥",
  "भवतीमनुवर्तेत स हि धर्मरतः सदा ।\nदारुणश्चाप्ययं शोको यथैनं न विनाशयेत् ॥२-२४-२३॥",
  "राज्ञो वृद्धस्य सततं हितं चर समाहिता ।\nव्रतोपवासनिरता या नारी परमोत्तमा ॥२-२४-२४॥",
  "भर्तारं नानुवर्तेत सा च पापगतिर्भवेत् ।\nभर्तुः शुश्रूषया नारी लभते स्वर्गमुत्तमम् ॥२-२४-२५॥",
  "अपि या निर्नमस्कारा निवृत्ता देवपूजनात् ।\nशुश्रूषामेव कुर्वीत भर्तुः प्रियहिते रता ॥२-२४-२६॥",
  "एष धर्मः स्त्रिया नित्यो वेदे लोके श्रुतः स्मृतः ।\nअग्निकार्येषु च सदा सुमनोभिश्च देवताः ॥२-२४-२७॥",
  "पूज्यास्ते मत्कृते देवि ब्राह्मणाश्चैव सत्कृताः ।\nएवं कालं प्रतीक्षस्व ममागमनकांक्षिणी ॥२-२४-२८॥",
  "नियता नियताहारा भर्तृशुश्रूषणे रता ।\nप्राप्स्यसे परमं कामं मयि पर्यागते सति ॥२-२४-२९॥",
  "यदि धर्मभृतां श्रेष्ठो धारयिष्यति जीवितम् ।\nएवमुक्ता तु रामेण बाष्पपर्याकुलेक्षणा ॥२-२४-३०॥",
  "कौसल्या पुत्रशोकार्ता रामं वचनमब्रवीत् ।\nगमने सुकृतां बुद्धिं न ते शक्नोमि पुत्रक ॥२-२४-३१॥",
  "विनिवर्तयितुं वीर नूनं कालो दुरत्ययः ।\nगच्छ पुत्र त्वमेकाग्रो भद्रं तेऽस्तु सदा विभो ॥२-२४-३२॥",
  "पुनस्त्वयि निवृत्ते तु भविष्यामि गतक्लमा ।\nप्रत्यागते महाभागे कृतार्थे चरितव्रते ।\nपितुरानृण्यतां प्राप्ते स्वपिष्ये परमं सुखम् ॥२-२४-३३॥",
  "कृतान्तस्य गतिः पुत्र दुर्विभाव्या सदा भुवि ।\nयस्त्वां संचोदयति मे वच आविध्य राघव ॥२-२४-३४॥",
  "गच्छेदानीं महाबाहो क्षेमेण पुनरागतः ।\nनन्दयिष्यसि मां पुत्र साम्ना श्लक्ष्णेन चारुणा ॥२-२४-३५॥",
  "अपीदानीं स कालः स्याद् वनात् प्रत्यागतं पुनः ।\nयत् त्वां पुत्रक पश्येयं जटावल्कलधारिणम् ॥२-२४-३६॥",
  "तथा हि रामं वनवासनिश्चितंददर्श देवी परमेण चेतसा ।\nउवाच रामं शुभलक्षणं वचोबभूव च स्वस्त्ययनाभिकांक्षिणी ॥२-२४-३७॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे चतुर्विंशः सर्गः ॥२-२४॥"
]