[
  "अथ श्रीमद्वाल्मीकीयरामायणे अयोध्याकाण्डे दशरथसमाश्वासनम् नाम चतुस्त्रिंशः सर्गः ॥२-३४॥",
  "ततः कमलपत्राक्षः श्यामो निरुपमो महान् ।\nउवाच रामस्तं सूतं पितुराख्याहि मामिति ॥२-३४-१॥",
  "स रामप्रेषितः क्षिप्रं संतापकलुषेन्द्रियम् ।\nप्रविश्य नृपतिं सूतो निःश्वसन्तं ददर्श ह ॥२-३४-२॥",
  "उपरक्तमिवादित्यं भस्मच्छन्नमिवानलम् ।\nतटाकमिव निस्तोयमपश्यज्जगतीपतिम् ॥२-३४-३॥",
  "आबोध्य च महाप्राज्ञः परमाकुलचेतनम् ।\nराममेवानुशोचन्तं सूतः प्राञ्जलिरब्रवीत् ॥२-३४-४॥",
  "तं वर्धयित्वा राजानं पूर्वं सूतो जयाशिषा ।\nभयविक्लवया वाचा मन्दया श्लक्ष्णयाब्रवीत् ॥२-३४-५॥",
  "अयं स पुरुषव्याघ्रो द्वारि तिष्ठति ते सुतः ।\nब्राह्मणेभ्यो धनं दत्त्वा सर्वं चैवोपजीविनाम् ॥२-३४-६॥",
  "स त्वां पश्यतु भद्रं ते रामः सत्यपराक्रमः ।\nसर्वान् सुहृद आपृच्छ्य त्वां हीदानीं दिदृक्षते ॥२-३४-७॥",
  "गमिष्यति महारण्यं तं पश्य जगतीपते ।\nवृतं राजगुणैः सर्वैरादित्यमिव रश्मिभिः ॥२-३४-८॥",
  "स सत्यवाक्यो धर्मात्मा गाम्भीर्यात् सागरोपमः ।\nआकाश इव निष्पङ्को नरेन्द्रः प्रत्युवाच तम् ॥२-३४-९॥",
  "सुमन्त्रानय मे दारान् ये केचिदिह मामकाः ।\nदारैः परिवृतः सर्वैर्द्रष्टुमिच्छामि राघवम् ॥२-३४-१०॥",
  "सोऽन्तःपुरमतीत्यैव स्त्रियस्ता वाक्यमब्रवीत् ।\nआर्यो ह्वयति वो राजा गम्यतां तत्र मा चिरम् ॥२-३४-११॥",
  "एवमुक्ताः स्त्रियः सर्वाः सुमन्त्रेण नृपाज्ञया ।\nप्रचक्रमुस्तद् भवनं भर्तुराज्ञाय शासनम् ॥२-३४-१२॥",
  "अर्धसप्तशतास्तत्र प्रमदास्ताम्रलोचनाः ।\nकौसल्यां परिवार्याथ शनैर्जग्मुर्धृतव्रताः ॥२-३४-१३॥",
  "आगतेषु च दारेषु समवेक्ष्य महीपतिः ।\nउवाच राजा तं सूतं सुमन्त्रानय मे सुतम् ॥२-३४-१४॥",
  "स सूतो राममादाय लक्ष्मणं मैथिलीं तथा ।\nजगामाभिमुखस्तूर्णं सकाशं जगतीपतेः ॥२-३४-१५॥",
  "स राजा पुत्रमायान्तं दृष्ट्वा चारात् कृताञ्जलिम् ।\nउत्पपातासनात् तूर्णमार्तः स्त्रीजनसंवृतः ॥२-३४-१६॥",
  "सोऽभिदुद्राव वेगेन रामं दृष्ट्वा विशाम्पतिः ।\nतमसम्प्राप्य दुःखार्तः पपात भुवि मूर्च्छितः ॥२-३४-१७॥",
  "तं रामोऽभ्यपतत् क्षिप्रं लक्ष्मणश्च महारथः ।\nविसंज्ञमिव दुःखेन सशोकं नृपतिं तथा ॥२-३४-१८॥",
  "स्त्रीसहस्रनिनादश्च संजज्ञे राजवेश्मनि ।\nहा हा रामेति सहसा भूषणध्वनिमिश्रितः ॥२-३४-१९॥",
  "तं परिष्वज्य बाहुभ्यां तावुभौ रामलक्ष्मणौ ।\nपर्यङ्के सीतया सार्धं रुदन्तः समवेशयन् ॥२-३४-२०॥",
  "अथ रामो मुहूर्तस्य लब्धसंज्ञं महीपतिम् ।\nउवाच प्राञ्जलिर्बाष्पशोकार्णवपरिप्लुतम् ॥२-३४-२१॥",
  "आपृच्छे त्वां महाराज सर्वेषामीश्वरोऽसि नः ।\nप्रस्थितं दण्डकारण्यं पश्य त्वं कुशलेन माम् ॥२-३४-२२॥",
  "लक्ष्मणं चानुजानीहि सीता चान्वेतु मां वनम् ।\nकारणैर्बहुभिस्तथ्यैर्वार्यमाणौ न चेच्छतः ॥२-३४-२३॥",
  "अनुजानीहि सर्वान् नः शोकमुत्सृज्य मानद ।\nलक्ष्मणं मां च सीतां च प्रजापतिरिवात्मजान् ॥२-३४-२४॥",
  "प्रतीक्षमाणमव्यग्रमनुज्ञां जगतीपतेः ।\nउवाच राजा सम्प्रेक्ष्य वनवासाय राघवम् ॥२-३४-२५॥",
  "अहं राघव कैकेय्या वरदानेन मोहितः ।\nअयोध्यायां त्वमेवाद्य भव राजा निगृह्य माम् ॥२-३४-२६॥",
  "एवमुक्तो नृपतिना रामो धर्मभृतां वरः ।\nप्रत्युवाचाञ्जलिं कृत्वा पितरं वाक्यकोविदः ॥२-३४-२७॥",
  "भवान् वर्षसहस्राय पृथिव्या नृपते पतिः ।\nअहं त्वरण्ये वत्स्यामि न मे राज्यस्य कांक्षिता ॥२-३४-२८॥",
  "नव पञ्च च वर्षाणि वनवासे विहृत्य ते ।\nपुनः पादौ ग्रहीष्यामि प्रतिज्ञान्ते नराधिप ॥२-३४-२९॥",
  "रुदन्नार्तः प्रियं पुत्रं सत्यपाशेन संयुतः ।\nकैकेय्या चोद्यमानस्तु मिथो राजा तमब्रवीत् ॥२-३४-३०॥",
  "श्रेयसे वृद्धये तात पुनरागमनाय च ।\nगच्छस्वारिष्टमव्यग्रः पन्थानमकुतोभयम् ॥२-३४-३१॥",
  "न हि सत्यात्मनस्तात धर्माभिमनसस्तव ।\nसंनिवर्तयितुं बुद्धिः शक्यते रघुनन्दन ॥२-३४-३२॥",
  "अद्य त्विदानीं रजनीं पुत्र मा गच्छ सर्वथा ।\nएकाहं दर्शनेनापि साधु तावच्चराम्यहम् ॥२-३४-३३॥",
  "मातरं मां च सम्पश्यन् वसेमामद्य शर्वरीम् ।\nतर्पितः सर्वकामैस्त्वं श्वः काल्ये साधयिष्यसि ॥२-३४-३४॥",
  "दुष्करं क्रियते पुत्र सर्वथा राघव प्रिय ।\nत्वया हि मत्प्रियार्थं तु वनमेवमुपाश्रितम् ॥२-३४-३५॥",
  "न चैतन्मे प्रियं पुत्र शपे सत्येन राघव ।\nछन्नया चलितस्त्वस्मि स्त्रिया भस्माग्निकल्पया ॥२-३४-३६॥",
  "वञ्चना या तु लब्धा मे तां त्वं निस्तर्तुमिच्छसि ।\nअनया वृत्तसादिन्या कैकेय्याभिप्रचोदितः ॥२-३४-३७॥",
  "न चैतदाश्चर्यतमं यत् त्वं ज्येष्ठः सुतो मम ।\nअपानृतकथं पुत्र पितरं कर्तुमिच्छसि ॥२-३४-३८॥",
  "अथ रामस्तदा श्रुत्वा पितुरार्तस्य भाषितम् ।\nलक्ष्मणेन सह भ्रात्रा दीनो वचनमब्रवीत् ॥२-३४-३९॥",
  "प्राप्स्यामि यानद्य गुणान् को मे श्वस्तान् प्रदास्यति ।\nअपक्रमणमेवातः सर्वकामैरहं वृणे ॥२-३४-४०॥",
  "इयं सराष्ट्रा सजना धनधान्यसमाकुला ।\nमया विसृष्टा वसुधा भरताय प्रदीयताम् ॥२-३४-४१॥",
  "वनवासकृता बुद्धिर्न च मेऽद्य चलिष्यति ।\nयस्तु युद्धे वरो दत्तः कैकेय्यै वरद त्वया ॥२-३४-४२॥",
  "दीयतां निखिलेनैव सत्यस्त्वं भव पार्थिव ।\nअहं निदेशं भवतो यथोक्तमनुपालयन् ॥२-३४-४३॥",
  "चतुर्दश समा वत्स्ये वने वनचरैः सह ।\nमा विमर्शो वसुमती भरताय प्रदीयताम् ॥२-३४-४४॥",
  "नहि मे कांक्षितं राज्यं सुखमात्मनि वा प्रियम् ।\nयथानिदेशं कर्तुं वै तवैव रघुनन्दन ॥२-३४-४५॥",
  "अपगच्छतु ते दुःखं मा भूर्बाष्पपरिप्लुतः ।\nनहि क्षुभ्यति दुर्धर्षः समुद्रः सरितां पतिः ॥२-३४-४६॥",
  "नैवाहं राज्यमिच्छामि न सुखं न च मेदिनीम् ।\nनैव सर्वानिमान् कामान् न स्वर्गं न च जीवितुम् ॥२-३४-४७॥",
  "त्वामहं सत्यमिच्छामि नानृतं पुरुषर्षभ ।\nप्रत्यक्षं तव सत्येन सुकृतेन च ते शपे ॥२-३४-४८॥",
  "न च शक्यं मया तात स्थातुं क्षणमपि प्रभो ।\nस शोकं धारयस्वेमं नहि मेऽस्ति विपर्ययः ॥२-३४-४९॥",
  "अर्थितो ह्यस्मि कैकेय्या वनं गच्छेति राघव ।\nमया चोक्तं व्रजामीति तत्सत्यमनुपालये ॥२-३४-५०॥",
  "मा चोत्कण्ठां कृथा देव वने रंस्यामहे वयम् ।\nप्रशान्तहरिणाकीर्णे नानाशकुनिनादिते ॥२-३४-५१॥",
  "पिता हि दैवतं तात देवतानामपि स्मृतम् ।\nतस्माद् दैवतमित्येव करिष्यामि पितुर्वचः ॥२-३४-५२॥",
  "चतुर्दशसु वर्षेषु गतेषु नृपसत्तम ।\nपुनर्द्रक्ष्यसि मां प्राप्तं संतापोऽयं विमुच्यताम् ॥२-३४-५३॥",
  "येन संस्तम्भनीयोऽयं सर्वो बाष्पकलो जनः ।\nस त्वं पुरुषशार्दूल किमर्थं विक्रियां गतः ॥२-३४-५४॥",
  "पुरं च राष्ट्रं च मही च केवला मया विसृष्टा भरताय दीयताम् ।\nअहं निदेशं भवतोऽनुपालयन् वनं गमिष्यामि चिराय सेवितुम् ॥२-३४-५५॥",
  "मया विसृष्टां भरतो महीमिमां सशैलखण्डां सपुरोपकाननाम् ।\nशिवासु सीमास्वनुशास्तु केवलं त्वया यदुक्तं नृपते तथास्तु तत् ॥२-३४-५६॥",
  "न मे तथा पार्थिव धीयते मनो महत्सु कामेषु न चात्मनः प्रिये ।\nयथा निदेशे तव शिष्टसम्मते व्यपैतु दुःखं तव मत्कृतेऽनघ ॥२-३४-५७॥",
  "तदद्य नैवानघ राज्यमव्ययं न सर्वकामान् वसुधां न मैथिलीम् ।\nन चिन्तितं त्वामनृतेन योजयन् वृणीय सत्यं व्रतमस्तु ते तथा ॥२-३४-५८॥",
  "फलानि मूलानि च भक्षयन् वने गिरींश्च पश्यन् सरितः सरांसि च ।\nवनं प्रविश्यैव विचित्रपादपं सुखी भविष्यामि तवास्तु निर्वृतिः ॥२-३४-५९॥",
  "एवं स राजा व्यसनाभिपन्नस्तापेन दुःखेन च पीड्यमानः ।\nआलिङ्ग्य पुत्रं सुविनष्टसंज्ञो भूमिं गतो नैव चिचेष्ट किंचित् ॥२-३४-६०॥",
  "देव्यः समस्ता रुरुदुः समेतास्तां वर्जयित्वा नरदेवपत्नीम् ।\nरुदन् सुमन्त्रोऽपि जगाम मूर्च्छां हाहाकृतं तत्र बभूव सर्वम् ॥२-३४-६१॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे दशरथसमाश्वासनम् नाम चतुस्त्रिंशः सर्गः ॥२-३४॥"
]