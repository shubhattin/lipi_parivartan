[
  "अथ श्रीमद्वाल्मीकीयरामायणे अयोध्याकाण्डे वरद्वयनिर्बन्धः नाम एकादशः सर्गः ॥२-११॥",
  "तं मन्मथशरैर्विद्धं कामवेगवशानुगम् ।\nउवाच पृथिवीपालं कैकेयी दारुणं वचः ॥२-११-१॥",
  "नास्मि विप्रकृता देव केनचिन्नावमानिता ।\nअभिप्रायस्तु मे कश्चित् तमिच्छामि त्वया कृतम् ॥२-११-२॥",
  "प्रतिज्ञां प्रतिजानीष्व यदि त्वं कर्तुमिच्छसि ।\nअथ ते व्याहरिष्यामि यथाभिप्रार्थितं मया ॥२-११-३॥",
  "तामुवाच महाराजः कैकेयीमीषदुत्स्मयः ।\nकामी हस्तेन संगृह्य मूर्धजेषु भुवि स्थिताम् ॥२-११-४॥",
  "अवलिप्ते न जानासि त्वत्तः प्रियतरो मम ।\nमनुजो मनुजव्याघ्राद् रामादन्यो न विद्यते ॥२-११-५॥",
  "तेनाजय्येन मुख्येन राघवेण महात्मना ।\nशपे ते जीवनार्हेण ब्रूहि यन्मनसेप्सितम् ॥२-११-६॥",
  "यं मुहूर्तमपश्यंस्तु न जीवे तमहं ध्रुवम् ।\nतेन रामेण कैकेयि शपे ते वचनक्रियाम् ॥२-११-७॥",
  "आत्मना चात्मजैश्चान्यैर्वृणे यं मनुजर्षभम् ।\nतेन रामेण कैकेयि शपे ते वचनक्रियाम् ॥२-११-८॥",
  "भद्रे हृदयमप्येतदनुमृश्योद्धरस्व मे ।\nएतत् समीक्ष्य कैकेयि ब्रूहि यत् साधु मन्यसे ॥२-११-९॥",
  "बलमात्मनि पश्यन्ती न विशङ्कितुमर्हसि ।\nकरिष्यामि तव प्रीतिं सुकृतेनापि ते शपे ॥२-११-१०॥",
  "सा तदर्थमना देवी तमभिप्रायमागतम् ।\nनिर्माध्यस्थ्याच्च हर्षाच्च बभाषे दुर्वचं वचः ॥२-११-११॥",
  "तेन वाक्येन संहृष्टा तमभिप्रायमात्मनः ।\nव्याजहार महाघोरमभ्यागतमिवान्तकम् ॥२-११-१२॥",
  "यथा क्रमेण शपसे वरं मम ददासि च ।\nतच्छृण्वन्तु त्रयस्त्रिंशद् देवाः सेन्द्रपुरोगमाः ॥२-११-१३॥",
  "चन्द्रादित्यौ नभश्चैव ग्रहा रात्र्यहनी दिशः ।\nजगच्च पृथिवी चेयं सगन्धर्वाः सराक्षसाः ॥२-११-१४॥",
  "निशाचराणि भूतानि गृहेषु गृहदेवताः ।\nयानि चान्यानि भूतानि जानीयुर्भाषितं तव ॥२-११-१५॥",
  "सत्यसंधो महातेजा धर्मज्ञः सत्यवाक्शुचिः ।\nवरं मम ददात्येष सर्वे शृण्वन्तु दैवताः ॥२-११-१६॥",
  "इति देवी महेष्वासं परिगृह्याभिशस्य च ।\nततः परमुवाचेदं वरदं काममोहितम् ॥२-११-१७॥",
  "स्मर राजन् पुरा वृत्तं तस्मिन् देवासुरे रणे ।\nतत्र त्वां च्यावयच्छत्रुस्तव जीवितमन्तरा ॥२-११-१८॥",
  "तत्र चापि मया देव यत् त्वं समभिरक्षितः ।\nजाग्रत्या यतमानायास्ततो मे प्रददौ वरौ ॥२-११-१९॥",
  "तौ दत्तौ च वरौ देव निक्षेपौ मृगयाम्यहम् ।\nतवैव पृथिवीपाल सकाशे रघुनन्दन ॥२-११-२०॥",
  "तत् प्रतिश्रुत्य धर्मेण न चेद् दास्यसि मे वरम् ।\nअद्यैव हि प्रहास्यामि जीवितं त्वद्विमानिता ॥२-११-२१॥",
  "वाङ्मात्रेण तदा राजा कैकेय्या स्ववशे कृतः ।\nप्रचस्कन्द विनाशाय पाशं मृग इवात्मनः ॥२-११-२२॥",
  "ततः परमुवाचेदं वरदं काममोहितम् ।\nवरौ देयौ त्वया देव तदा दत्तौ महीपते ॥२-११-२३॥",
  "तौ तावदहमद्यैव वक्ष्यामि शृणु मे वचः ।\nअभिषेकसमारम्भो राघवस्योपकल्पितः ॥२-११-२४॥",
  "अनेनैवाभिषेकेण भरतो मेऽभिषिच्यताम् ।\nयो द्वितीयो वरो देव दत्तः प्रीतेन मे त्वया ॥२-११-२५॥",
  "तदा देवासुरे युद्धे तस्य कालोऽयमागतः ।\nनव पञ्च च वर्षाणि दण्डकारण्यमाश्रितः ॥२-११-२६॥",
  "चीराजिनधरो धीरो रामो भवतु तापसः ।\nभरतो भजतामद्य यौवराज्यमकण्टकम् ॥२-११-२७॥",
  "एष मे परमः कामो दत्तमेव वरं वृणे ।\nअद्य चैव हि पश्येयं प्रयान्तं राघवं वने ॥२-११-२८॥",
  "स राजराजो भव सत्यसंगरः कुलं च शीलं च हि जन्म रक्ष च ।\nपरत्र वासे हि वदन्त्यनुत्तमं तपोधनाः सत्यवचो हितं नृणाम् ॥२-११-२९॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे वरद्वयनिर्बन्धः नाम एकादशः सर्गः ॥२-११॥"
]