[
  "श्रीमद्वाल्मीकीयरामायणे अयोध्याकाण्डे पौरनिवृत्तिः नाम सप्तचत्वारिंशः सर्गः ॥२-४७॥",
  "प्रभातायां तु शर्वर्यां पौरास्ते राघवं विना ।\nशोकोपहतनिश्चेष्टा बभूवुर्हतचेतसः ॥२-४७-१॥",
  "शोकजाश्रुपरिद्यूना वीक्षमाणास्ततस्ततः ।\nआलोकमपि रामस्य न पश्यन्ति स्म दुःखिताः ॥२-४७-२॥",
  "ते विषादार्तवदना रहितास्तेन धीमता ।\nकृपणाः करुणा वाचो वदन्ति स्म मनीषिणः ॥२-४७-३॥",
  "धिगस्तु खलु निद्रां तां ययापहतचेतसः ।\nनाद्य पश्यामहे रामं पृथूरस्कं महाभुजम् ॥२-४७-४॥",
  "कथं रामो महाबाहुः स तथावितथक्रियः ।\nभक्तं जनमभित्यज्य प्रवासं तापसो गतः ॥२-४७-५॥",
  "यो नः सदा पालयति पिता पुत्रानिवौरसान् ।\nकथं रघूणां स श्रेष्ठस्त्यक्त्वा नो विपिनं गतः ॥२-४७-६॥",
  "इहैव निधनं याम महाप्रस्थानमेव वा ।\nरामेण रहितानां नो किमर्थं जीवितं हितम् ॥२-४७-७॥",
  "सन्ति शुष्काणि काष्ठानि प्रभूतानि महान्ति च ।\nतैः प्रज्वाल्य चितां सर्वे प्रविशामोऽथवा वयम् ॥२-४७-८॥",
  "किं वक्ष्यामो महाबाहुरनसूयः प्रियंवदः ।\nनीतः स राघवोऽस्माभिरिति वक्तुं कथं क्षमम् ॥२-४७-९॥",
  "सा नूनं नगरी दीना दृष्ट्वास्मान् राघवं विना ।\nभविष्यति निरानन्दा सस्त्रीबालवयोऽधिका ॥२-४७-१०॥",
  "निर्यातास्तेन वीरेण सह नित्यं महात्मना ।\nविहीनास्तेन च पुनः कथं द्रक्ष्याम तां पुरीम् ॥२-४७-११॥",
  "इतीव बहुधा वाचो बाहुमुद्यम्य ते जनाः ।\nविलपन्ति स्म दुःखार्ता हृतवत्सा इवाग्र्यगाः ॥२-४७-१२॥",
  "ततो मार्गानुसारेण गत्वा किंचित् ततः क्षणम् ।\nमार्गनाशाद् विषादेन महता समभिप्लुताः ॥२-४७-१३॥",
  "रथमार्गानुसारेण न्यवर्तन्त मनस्विनः ।\nकिमिदं किं करिष्यामो दैवेनोपहता इति ॥२-४७-१४॥",
  "तदा यथागतेनैव मार्गेण क्लान्तचेतसः ।\nअयोध्यामगमन् सर्वे पुरीं व्यथितसज्जनाम् ॥२-४७-१५॥",
  "आलोक्य नगरीं तां च क्षयव्याकुलमानसाः ।\nआवर्तयन्त तेऽश्रूणि नयनैः शोकपीडितैः ॥२-४७-१६॥",
  "एषा रामेण नगरी रहिता नातिशोभते ।\nआपगा गरुडेनेव ह्रदादुद्धृतपन्नगा ॥२-४७-१७॥",
  "चन्द्रहीनमिवाकाशं तोयहीनमिवार्णवम् ।\nअपश्यन् निहतानन्दं नगरं ते विचेतसः ॥२-४७-१८॥",
  "ते तानि वेश्मानि महाधनानिदुःखेन दुःखोपहता विशन्तः ।\nनैव प्रजग्मुः स्वजनं परं वानिरीक्ष्यमाणाः प्रविनष्टहर्षाः ॥२-४७-१९॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे सप्तचत्वारिंशः सर्गः ॥२-४७॥"
]