[
  "श्रीमद्वाल्मीकीयरामायणे अयोध्याकाण्डे दशरथाक्रन्दः नाम द्विचत्वारिंशः सर्गः ॥२-४२॥",
  "यावत् तु निर्यतस्तस्य रजोरूपमदृश्यत ।\nनैवेक्ष्वाकुवरस्तावत् संजहारात्मचक्षुषी ॥२-४२-१॥",
  "यावद् राजा प्रियं पुत्रं पश्यत्यत्यन्तधार्मिकम् ।\nतावद् व्यवर्धतेवास्य धरण्यां पुत्रदर्शने ॥२-४२-२॥",
  "न पश्यति रजोऽप्यस्य यदा रामस्य भूमिपः ।\nतदार्तश्च निषण्णश्च पपात धरणीतले ॥२-४२-३॥",
  "तस्य दक्षिणमन्वागात् कौसल्या बाहुमङ्गना ।\nपरं चास्यान्वगात् पार्श्वं कैकेयी सा सुमध्यमा ॥२-४२-४॥",
  "तां नयेन च सम्पन्नो धर्मेण विनयेन च ।\nउवाच राजा कैकेयीं समीक्ष्य व्यथितेन्द्रियः ॥२-४२-५॥",
  "कैकेयि मामकाङ्गानि मा स्प्राक्षीः पापनिश्चये ।\nनहि त्वां द्रष्टुमिच्छामि न भार्या न च बान्धवी ॥२-४२-६॥",
  "ये च त्वामनुजीवन्ति नाहं तेषां न ते मम ।\nकेवलार्थपरां हि त्वां त्यक्तधर्मां त्यजाम्यहम् ॥२-४२-७॥",
  "अगृह्णां यच्च ते पाणिमग्निं पर्यणयं च यत् ।\nअनुजानामि तत् सर्वमस्मिंल्लोके परत्र च ॥२-४२-८॥",
  "भरतश्चेत् प्रतीतः स्याद् राज्यं प्राप्यैतदव्ययम् ।\nयन्मे स दद्यात् पित्रर्थं मा मां तद्दत्तमागमत् ॥२-४२-९॥",
  "अथ रेणुसमुद्ध्वस्तं समुत्थाप्य नराधिपम् ।\nन्यवर्तत तदा देवी कौसल्या शोककर्शिता ॥२-४२-१०॥",
  "हत्वेव ब्राह्मणं कामात् स्पृष्ट्वाग्निमिव पाणिना ।\nअन्वतप्यत धर्मात्मा पुत्रं संचिन्त्य राघवम् ॥२-४२-११॥",
  "निवृत्यैव निवृत्यैव सीदतो रथवर्त्मसु ।\nराज्ञो नातिबभौ रूपं ग्रस्तस्यांशुमतो यथा ॥२-४२-१२॥",
  "विललाप स दुःखार्तः प्रियं पुत्रमनुस्मरन् ।\nनगरान्तमनुप्राप्तं बुद्ध्वा पुत्रमथाब्रवीत् ॥२-४२-१३॥",
  "वाहनानां च मुख्यानां वहतां तं ममात्मजम् ।\nपदानि पथि दृश्यन्ते स महात्मा न दृश्यते ॥२-४२-१४॥",
  "यः सुखेनोपधानेषु शेते चन्दनरूषितः ।\nवीज्यमानो महार्हाभिः स्त्रीभिर्मम सुतोत्तमः ॥२-४२-१५॥",
  "स नूनं क्वचिदेवाद्य वृक्षमूलमुपाश्रितः ।\nकाष्ठं वा यदि वाश्मानमुपधाय शयिष्यते ॥२-४२-१६॥",
  "उत्थास्यति च मेदिन्याः कृपणः पांसुगुण्ठितः ।\nविनिःश्वसन् प्रस्रवणात् करेणूनामिवर्षभः ॥२-४२-१७॥",
  "द्रक्ष्यन्ति नूनं पुरुषा दीर्घबाहुं वनेचराः ।\nराममुत्थाय गच्छन्तं लोकनाथमनाथवत् ॥२-४२-१८॥",
  "सा नूनं जनकस्येष्टा सुता सुखसदोचिता ।\nकण्टकाक्रमणक्लान्ता वनमद्य गमिष्यति ॥२-४२-१९॥",
  "अनभिज्ञा वनानां सा नूनं भयमुपैष्यति ।\nश्वपदानर्दितं श्रुत्वा गम्भीरं रोमहर्षणम् ॥२-४२-२०॥",
  "सकामा भव कैकेयि विधवा राज्यमावस ।\nनहि तं पुरुषव्याघ्रं विना जीवितुमुत्सहे ॥२-४२-२१॥",
  "इत्येवं विलपन् राजा जनौघेनाभिसंवृतः ।\nअपस्नात इवारिष्टं प्रविवेश गृहोत्तमम् ॥२-४२-२२॥",
  "शून्यचत्वरवेश्मान्तां संवृतापणवेदिकाम् ।\nक्लान्तदुर्बलदुःखार्तां नात्याकीर्णमहापथाम् ॥२-४२-२३॥",
  "तामवेक्ष्य पुरीं सर्वां राममेवानुचिन्तयन् ।\nविलपन् प्राविशद् राजा गृहं सूर्य इवाम्बुदम् ॥२-४२-२४॥",
  "महाह्रदमिवाक्षोभ्यं सुपर्णेन हृतोरगम् ।\nरामेण रहितं वेश्म वैदेह्या लक्ष्मणेन च ॥२-४२-२५॥",
  "अथ गद्गदशब्दस्तु विलपन् वसुधाधिपः ।\nउवाच मृदु मन्दार्थं वचनं दीनमस्वरम् ॥२-४२-२६॥",
  "कौसल्याया गृहं शीघ्रं राममातुर्नयन्तु माम् ।\nनह्यन्यत्र ममाश्वासो हृदयस्य भविष्यति ॥२-४२-२७॥",
  "इति ब्रुवन्तं राजानमनयन् द्वारदर्शिनः ।\nकौसल्याया गृहं तत्र न्यवेस्यत विनीतवत् ॥२-४२-२८॥",
  "ततस्तत्र प्रविष्टस्य कौसल्याया निवेशनम् ।\nअधिरुह्यापि शयनं बभूव लुलितं मनः ॥२-४२-२९॥",
  "पुत्रद्वयविहीनं च स्नुषया च विवर्जितम् ।\nअपश्यद् भवनं राजा नष्टचन्द्रमिवाम्बरम् ॥२-४२-३०॥",
  "तच्च दृष्ट्वा महाराजो भुजमुद्यम्य वीर्यवान् ।\nउच्चैःस्वरेण प्राक्रोशद्धा राम विजहासि नौ ॥२-४२-३१॥",
  "सुखिता बत तं कालं जीविष्यन्ति नरोत्तमाः ।\nपरिष्वजन्तो ये रामं द्रक्ष्यन्ति पुनरागतम् ॥२-४२-३२॥",
  "अथ रात्र्यां प्रपन्नायां कालरात्र्यामिवात्मनः ।\nअर्धरात्रे दशरथः कौसल्यामिदमब्रवीत् ॥२-४२-३३॥",
  "न त्वां पश्यामि कौसल्ये साधु मां पाणिना स्पृश ।\nरामं मेऽनुगता दृष्टिरद्यापि न निवर्तते ॥२-४२-३४॥",
  "तं राममेवानुविचिन्तयन्तंसमीक्ष्य देवी शयने नरेन्द्रम् ।\nउपोपविश्याधिकमार्तरूपाविनिश्वसन्तं विललाप कृच्छ्रम् ॥२-४२-३५॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे द्विचत्वारिंशः सर्गः ॥२-४२॥"
]