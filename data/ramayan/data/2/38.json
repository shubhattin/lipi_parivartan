[
  "अथ श्रीमद्वाल्मीकीयरामायणे अयोध्याकाण्डे जनाक्रोशः नाम अष्टात्रिंशः सर्गः ॥२-३८॥",
  "तस्यां चीरं वसानायां नाथवत्यामनाथवत् ।\nप्रचुक्रोश जनः सर्वो धिक् त्वां दशरथं त्विति ॥२-३८-१॥",
  "तेन तत्र प्रणादेन दुःखितः स महीपतिः ।\nचिच्छेद जीविते श्रद्धां धर्मे यशसि चात्मनः ॥२-३८-२॥",
  "स निःश्वस्योष्णमैक्ष्वाकस्तां भार्यामिदमब्रवीत् ।\nकैकेयि कुशचीरेण न सीता गन्तुमर्हति ॥२-३८-३॥",
  "सुकुमारी च बाला च सततं च सुखोचिता ।\nनेयं वनस्य योग्येति सत्यमाह गुरुर्मम ॥२-३८-४॥",
  "इयं हि कस्यापि करोति किंचित् तपस्विनी राजवरस्य पुत्री ।\nया चीरमासाद्य जनस्य मध्ये स्थिता विसंज्ञा श्रमणीव काचित् ॥२-३८-५॥",
  "चीराण्यपास्याज्जनकस्य कन्या नेयं प्रतिज्ञा मम दत्तपूर्वा ।\nयथासुखं गच्छतु राजपुत्री वनं समग्रा सह सर्वरत्नैः ॥२-३८-६॥",
  "अजीवनार्हेण मया नृशंसा कृता प्रतिज्ञा नियमेन तावत् ।\nत्वया हि बाल्यात् प्रतिपन्नमेतत् तन्मा दहेद् वेणुमिवात्मपुष्पम् ॥२-३८-७॥",
  "रामेण यदि ते पापे किंचित्कृतमशोभनम् ।\nअपकारः क इह ते वैदेह्या दर्शितोऽधमे ॥२-३८-८॥",
  "मृगीवोत्फुल्लनयना मृदुशीला मनस्विनी ।\nअपकारं कमिव ते करोति जनकात्मजा ॥२-३८-९॥",
  "ननु पर्याप्तमेवं ते पापे रामविवासनम् ।\nकिमेभिः कृपणैर्भूयः पातकैरपि ते कृतैः ॥२-३८-१०॥",
  "प्रतिज्ञातं मया तावत् त्वयोक्तं देवि शृण्वता ।\nरामं यदभिषेकाय त्वमिहागतमब्रवीः ॥२-३८-११॥",
  "तत्त्वेतत् समतिक्रम्य निरयं गन्तुमिच्छसि ।\nमैथिलीमपि या हि त्वमीक्षसे चीरवासिनीम् ॥२-३८-१२॥",
  "एवं ब्रुवन्तं पितरं रामः सम्प्रस्थितो वनम् ।\nअवाक्शिरसमासीनमिदं वचनमब्रवीत् ॥२-३८-१३॥",
  "इयं धार्मिक कौसल्या मम माता यशस्विनी ।\nवृद्धा चाक्षुद्रशीला च न च त्वां देव गर्हते ॥२-३८-१४॥",
  "मया विहीनां वरद प्रपन्नां शोकसागरम् ।\nअदृष्टपूर्वव्यसनां भूयः सम्मन्तुमर्हसि ॥२-३८-१५॥",
  "पुत्रशोकं यथा नर्च्छेत् त्वया पूज्येन पूजिता ।\nमां हि संचिन्तयन्ती सा त्वयि जीवेत् तपस्विनी ॥२-३८-१६॥",
  "इमां महेन्द्रोपम जातगर्धिनीं तथा विधातुं जननीं ममार्हसि ।\nयथा वनस्थे मयि शोककर्शिता न जीवितं न्यस्य यमक्षयं व्रजेत् ॥२-३८-१७॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे जनाक्रोशः नाम अष्टात्रिंशः सर्गः ॥२-३८॥"
]