[
  "अथ श्रीमद्वाल्मीकीयरामायणे अयोध्याकाण्डे पौरयाचनम् नाम पञ्चचत्वारिंशः सर्गः ॥२-४५॥",
  "अनुरक्ता महात्मानं रामं सत्यपराक्रमम् ।\nअनुजग्मुः प्रयान्तं तं वनवासाय मानवाः ॥२-४५-१॥",
  "निवर्तितेऽतीव बलात् सुहृद्धर्मेण राजनि ।\nनैव ते संन्यवर्तन्त रामस्यानुगता रथम् ॥२-४५-२॥",
  "अयोध्यानिलयानां हि पुरुषाणां महायशाः ।\nबभूव गुणसम्पन्नः पूर्णचन्द्र इव प्रियः ॥२-४५-३॥",
  "स याच्यमानः काकुत्स्थस्ताभिः प्रकृतिभिस्तदा ।\nकुर्वाणः पितरं सत्यं वनमेवान्वपद्यत ॥२-४५-४॥",
  "अवेक्षमाणः सस्नेहं चक्षुषा प्रपिबन्निव ।\nउवाच रामः सस्नेहं ताः प्रजाः स्वाः प्रजा इव ॥२-४५-५॥",
  "या प्रीतिर्बहुमानश्च मय्ययोध्यानिवासिनाम् ।\nमत्प्रियार्थं विशेषेण भरते सा विधीयताम् ॥२-४५-६॥",
  "स हि कल्याणचारित्रः कैकेय्यानन्दवर्धनः ।\nकरिष्यति यथावद् वः प्रियाणि च हितानि च ॥२-४५-७॥",
  "ज्ञानवृद्धो वयोबालो मृदुर्वीर्यगुणान्वितः ।\nअनुरूपः स वो भर्ता भविष्यति भयापहः ॥२-४५-८॥",
  "स हि राजगुणैर्युक्तो युवराजः समीक्षितः ।\nअपि चापि मया शिष्टैः कार्यं वो भर्तृशासनम् ॥२-४५-९॥",
  "न संतप्येद् यथा चासौ वनवासं गते मयि ।\nमहाराजस्तथा कार्यो मम प्रियचिकीर्षया ॥२-४५-१०॥",
  "यथा यथा दाशरथिर्धर्ममेवाश्रितो भवेत् ।\nतथा तथा प्रकृतयो रामं पतिमकामयन् ॥२-४५-११॥",
  "बाष्पेण पिहितं दीनं रामः सौमित्रिणा सह ।\nचकर्षेव गुणैर्बद्धं जनं पुरनिवासिनम् ॥२-४५-१२॥",
  "ते द्विजास्त्रिविधं वृद्धा ज्ञानेन वयसौजसा ।\nवयःप्रकम्पशिरसो दूरादूचुरिदं वचः ॥२-४५-१३॥",
  "वहन्तो जवना रामं भो भो जात्यास्तुरंगमाः ।\nनिवर्तध्वं न गन्तव्यं हिता भवत भर्तरि ॥२-४५-१४॥",
  "कर्णवन्ति हि भूतानि विशेषेण तुरङ्गमाः ।\nयूयं तस्मान्निवर्तध्वं याचनां प्रतिवेदिताः ॥२-४५-१५॥",
  "धर्मतः स विशुद्धात्मा वीरः शुभदृढव्रतः ।\nउपवाह्यस्तु वो भर्ता नापवाह्यः पुराद् वनम् ॥२-४५-१६॥",
  "एवमार्तप्रलापांस्तान् वृद्धान् प्रलपतो द्विजान् ।\nअवेक्ष्य सहसा रामो रथादवततार ह ॥२-४५-१७॥",
  "पद्भ्यामेव जगामाथ ससीतः सहलक्ष्मणः ।\nसंनिकृष्टपदन्यासो रामो वनपरायणः ॥२-४५-१८॥",
  "द्विजातीन् हि पदातींस्तान् रामश्चारित्रवत्सलः ।\nन शशाक घृणाचक्षुः परिमोक्तुं रथेन सः ॥२-४५-१९॥",
  "गच्छन्तमेव तं दृष्ट्वा रामं सम्भ्रान्तमानसाः ।\nऊचुः परमसंतप्ता रामं वाक्यमिदं द्विजाः ॥२-४५-२०॥",
  "ब्राह्मण्यं कृत्स्नमेतत् त्वां ब्रह्मण्यमनुगच्छति ।\nद्विजस्कन्धाधिरूढास्त्वामग्नयोऽप्यनुयान्त्वमी ॥२-४५-२१॥",
  "वाजपेयसमुत्थानि च्छत्राण्येतानि पश्य नः ।\nपृष्ठतोऽनुप्रयातानि मेघानिव जलात्यये ॥२-४५-२२॥",
  "अनवाप्तातपत्रस्य रश्मिसंतापितस्य ते ।\nएभिश्छायां करिष्यामः स्वैश्छत्रैर्वाजपेयकैः ॥२-४५-२३॥",
  "या हि नः सततं बुद्धिर्वेदमन्त्रानुसारिणी ।\nत्वत्कृते सा कृता वत्स वनवासानुसारिणी ॥२-४५-२४॥",
  "हृदयेष्ववतिष्ठन्ते वेदा ये नः परं धनम् ।\nवत्स्यन्त्यपि गृहेष्वेव दाराश्चारित्ररक्षिताः ॥२-४५-२५॥",
  "पुनर्न निश्चयः कार्यस्त्वद्गतौ सुकृता मतिः ।\nत्वयि धर्मव्यपेक्षे तु किं स्याद् धर्मपथे स्थितम् ॥२-४५-२६॥",
  "याचितो नो निवर्तस्व हंसशुक्लशिरोरुहैः ।\nशिरोभिर्निभृताचार महीपतनपांसुलैः ॥२-४५-२७॥",
  "बहूनां वितता यज्ञा द्विजानां य इहागताः ।\nतेषां समाप्तिरायत्ता तव वत्स निवर्तने ॥२-४५-२८॥",
  "भक्तिमन्तीह भूतानि जङ्गमाजङ्गमानि च ।\nयाचमानेषु तेषु त्वं भक्तिं भक्तेषु दर्शय ॥२-४५-२९॥",
  "अनुगन्तुमशक्तास्त्वां मूलैरुद्धतवेगिनः ।\nउन्नता वायुवेगेन विक्रोशन्तीव पादपाः ॥२-४५-३०॥",
  "निश्चेष्टाहारसंचारा वृक्षैकस्थाननिश्चिताः ।\nपक्षिणोऽपि प्रयाचन्ते सर्वभूतानुकम्पिनम् ॥२-४५-३१॥",
  "एवं विक्रोशतां तेषां द्विजातीनां निवर्तने ।\nददृशे तमसा तत्र वारयन्तीव राघवम् ॥२-४५-३२॥",
  "ततः सुमन्त्रोऽपि रथाद् विमुच्य श्रान्तान् हयान् सम्परिवर्त्य शीघ्रम् ।\nपीतोदकांस्तोयपरिप्लुताङ्गानचारयद् वै तमसाविदूरे ॥२-४५-३३॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे पौरयाचनम् नाम पञ्चचत्वारिंशः सर्गः ॥२-४५॥"
]