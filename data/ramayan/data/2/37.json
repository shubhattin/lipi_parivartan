[
  "अथ श्रीमद्वाल्मीकीयरामायणे अयोध्याकाण्डे चीरपरिग्रहनिमित्तवसिष्ठक्रोधः नाम सप्तत्रिंशः सर्गः ॥२-३७॥",
  "महामात्रवचः श्रुत्वा रामो दशरथं तदा ।\nअभ्यभाषत वाक्यं तु विनयज्ञो विनीतवत् ॥२-३७-१॥",
  "त्यक्तभोगस्य मे राजन् वने वन्येन जीवतः ।\nकिं कार्यमनुयात्रेण त्यक्तसङ्गस्य सर्वतः ॥२-३७-२॥",
  "यो हि दत्त्वा द्विपश्रेष्ठं कक्ष्यायां कुरुते मनः ।\nरज्जुस्नेहेन किं तस्य त्यजतः कुञ्जरोत्तमम् ॥२-३७-३॥",
  "तथा मम सतां श्रेष्ठ किं ध्वजिन्या जगत्पते ।\nसर्वाण्येवानुजानामि चीराण्येवानयन्तु मे ॥२-३७-४॥",
  "खनित्रपिटके चोभे समानयत गच्छत ।\nचतुर्दश वने वासं वर्षाणि वसतो मम ॥२-३७-५॥",
  "अथ चीराणि कैकेयी स्वयमाहृत्य राघवम् ।\nउवाच परिधत्स्वेति जनौघे निरपत्रपा ॥२-३७-६॥",
  "स चीरे पुरुषव्याघ्रः कैकेय्याः प्रतिगृह्य ते ।\nसूक्ष्मवस्त्रमवक्षिप्य मुनिवस्त्राण्यवस्त ह ॥२-३७-७॥",
  "लक्ष्मणश्चापि तत्रैव विहाय वसने शुभे ।\nतापसाच्छादने चैव जग्राह पितुरग्रतः ॥२-३७-८॥",
  "अथात्मपरिधानार्थं सीता कौशेयवासिनी ।\nसम्प्रेक्ष्य चीरं संत्रस्ता पृषती वागुरामिव ॥२-३७-९॥",
  "सा व्यपत्रपमाणेव प्रगृह्य च सुदुर्मनाः ।\nकैकेय्याः कुशचीरे ते जानकी शुभलक्षणा ॥२-३७-१०॥",
  "अश्रुसम्पूर्णनेत्रा च धर्मज्ञा धर्मदर्शिनी ।\nगन्धर्वराजप्रतिमं भर्तारमिदमब्रवीत् ॥२-३७-११॥",
  "कथं नु चीरं बघ्नन्ति मुनयो वनवासिनः ।\nइति ह्यकुशला सीता सा मुमोह मुहुर्मुहुः ॥२-३७-१२॥",
  "कृत्वा कण्ठे स्म सा चीरमेकमादाय पाणिना ।\nतस्थौ ह्यकुशला तत्र व्रीडिता जनकात्मजा ॥२-३७-१३॥",
  "तस्यास्तत् क्षिप्रमागत्य रामो धर्मभृतां वरः ।\nचीरं बबन्ध सीतायाः कौशेयस्योपरि स्वयम् ॥२-३७-१४॥",
  "रामं प्रेक्ष्य तु सीताया बध्नन्तं चीरमुत्तमम् ।\nअन्तःपुरचरा नार्यो मुमुचुर्वारि नेत्रजम् ॥२-३७-१५॥",
  "ऊचुश्च परमायत्ता रामं ज्वलिततेजसम् ।\nवत्स नैवं नियुक्तेयं वनवासे मनस्विनी ॥२-३७-१६॥",
  "पितुर्वाक्यानुरोधेन गतस्य विजनं वनम् ।\nतावद् दर्शनमस्या नः सफलं भवतु प्रभो ॥२-३७-१७॥",
  "लक्ष्मणेन सहायेन वनं गच्छस्व पुत्रक ।\nनेयमर्हति कल्याणि वस्तुं तापसवद् वने ॥२-३७-१८॥",
  "कुरु नो याचनां पुत्र सीता तिष्ठतु भामिनी ।\nधर्मनित्यः स्वयं स्थातुं न हीदानीं त्वमिच्छसि ॥२-३७-१९॥",
  "तासामेवंविधा वाचः शृण्वन् दशरथात्मजः ।\nबबन्धैव तथा चीरं सीतया तुल्यशीलया ॥२-३७-२०॥",
  "चीरे गृहीते तु तया सबाष्पो नृपतेर्गुरुः ।\nनिवार्य सीतां कैकेयीं वसिष्ठो वाक्यमब्रवीत् ॥२-३७-२१॥",
  "अतिप्रवृत्ते दुर्मेधे कैकेयि कुलपांसनि ।\nवञ्चयित्वा तु राजानं न प्रमाणेऽवतिष्ठसि ॥२-३७-२२॥",
  "न गन्तव्यं वनं देव्या सीतया शीलवर्जिते ।\nअनुष्ठास्यति रामस्य सीता प्रकृतमासनम् ॥२-३७-२३॥",
  "आत्मा हि दाराः सर्वेषां दारसंग्रहवर्तिनाम् ।\nआत्मेयमिति रामस्य पालयिष्यति मेदिनीम् ॥२-३७-२४॥",
  "अथ यास्यति वैदेही वनं रामेण संगता ।\nवयमत्रानुयास्यामः पुरं चेदं गमिष्यति ॥२-३७-२५॥",
  "अन्तपालाश्च यास्यन्ति सदारो यत्र राघवः ।\nसहोपजीव्यं राष्ट्रं च पुरं च सपरिच्छदम् ॥२-३७-२६॥",
  "भरतश्च सशत्रुघ्नश्चीरवासा वनेचरः ।\nवने वसन्तं काकुत्स्थमनुवत्स्यति पूर्वजम् ॥२-३७-२७॥",
  "ततः शून्यां गतजनां वसुधां पादपैः सह ।\nत्वमेका शाधि दुर्वृत्ता प्रजानामहिते स्थिता ॥२-३७-२८॥",
  "न हि तद् भविता राष्ट्रं यत्र रामो न भूपतिः ।\nतद् वनं भविता राष्ट्रं यत्र रामो निवत्स्यति ॥२-३७-२९॥",
  "न ह्यदत्तां महीं पित्रा भरतः शास्तुमिच्छति ।\nत्वयि वा पुत्रवद् वस्तुं यदि जातो महीपतेः ॥२-३७-३०॥",
  "यद्यपि त्वं क्षितितलाद् गगनं चोत्पतिष्यसि ।\nपितृवंशचरित्रज्ञः सोऽन्यथा न करिष्यति ॥२-३७-३१॥",
  "तत् त्वया पुत्रगर्धिन्या पुत्रस्य कृतमप्रियम् ।\nलोके नहि स विद्येत यो न राममनुव्रतः ॥२-३७-३२॥",
  "द्रक्ष्यस्यद्यैव कैकेयि पशुव्यालमृगद्विजान् ।\nगच्छतः सह रामेण पादपांश्च तदुन्मुखान् ॥२-३७-३३॥",
  "अथोत्तमान्याभरणानि देवि देहि स्नुषायै व्यपनीय चीरम् ।\nन चीरमस्याः प्रविधीयतेति न्यवारयत् तद् वसनं वसिष्ठः ॥२-३७-३४॥",
  "एकस्य रामस्य वने निवासस्त्वया वृतः केकयराजपुत्रि ।\nविभूषितेयं प्रतिकर्मनित्या वसत्वरण्ये सह राघवेण ॥२-३७-३५॥",
  "यानैश्च मुख्यैः परिचारकैश्च सुसंवृता गच्छतु राजपुत्री ।\nवस्त्रैश्च सर्वैः सहितैर्विधानैर्नेयं वृता ते वरसम्प्रदाने ॥२-३७-३६॥",
  "तस्मिंस्तथा जल्पति विप्रमुख्ये गुरौ नृपस्याप्रतिमप्रभावे ।\nनैव स्म सीता विनिवृत्तभावा प्रियस्य भर्तुः प्रतिकारकामा ॥२-३७-३७॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे चीरपरिग्रहनिमित्तवसिष्ठक्रोधः नाम सप्तत्रिंशः सर्गः ॥२-३७॥"
]