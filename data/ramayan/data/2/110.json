[
  "अथ श्रीमद्वाल्मीकीयरामायणे अयोध्याकाण्डे इक्ष्वाकुवंशकीर्तनम् नाम दशाधिकशततमः सर्गः ॥२-११०॥",
  "क्रुद्धमाज्ञाय रामं तं वसिष्ठः प्रत्युवाच ह ।\nजाबालिरपि जानीते लोकस्यास्य गतागतिम् ॥२-११०-१॥",
  "निवर्त्तयितुकामस्तु त्वामेतद्वाक्यमुक्तवान् ।\nइमां लोकसमुत्पत्तिं लोकनाथ निबोध मे ॥२-११०-२॥",
  "सर्वं सलिलमेवासीत् पृथिवी यत्र निर्मिता ।\nततः समभवद्ब्रह्मा स्वयम्भूर्दैवतैः सह ।\nस वराहस्ततो भूत्वा प्रोज्जहार वसुन्धराम् ॥२-११०-३॥",
  "असृजच्च जगत् सर्वं सह पुत्रैः कृतात्मभिः ।\nआकाशप्रभवो ब्रह्मा शाश्वतो नित्य अव्ययः ॥२-११०-४॥",
  "तस्मान्मरीचिः संजज्ञे मरीचेः काश्यपः सुतः ॥२-११०-५॥",
  "विवस्वान् काश्यपाज्जज्ञे मनुर्वैवस्वतस्सुतः ।\nस तु प्रजापतिः पूर्वमिक्ष्वाकुस्तु मनोः सुतः ॥२-११०-६॥",
  "यस्येयं प्रथमं दत्ता समृद्धा मनुना मही ।\nतमिक्ष्वाकुमयोध्यायां राजानं विद्धि पूर्वकम् ॥२-११०-७॥",
  "इक्ष्वाकोस्तु सुतः श्रीमान् कुक्षिरेवेति विश्रुतः ।\nकुक्षेरथात्मजो ऺवीरो विकुक्षिरुदपद्यत ॥२-११०-८॥",
  "विकुक्षेस्तु महातेजा बाणः पुत्रः प्रतापवान् ।\nबाणस्य तु महाबाहुरनरण्यो महायशाः ॥२-११०-९॥",
  "नानावृष्टिर्बभूवास्मिन्न दुर्भिक्षं सतां वरे ।\nअनरण्ये महाराजे तस्करो नापि कश्चन ॥२-११०-१०॥",
  "अनरण्यान्महाबाहुः पृथू राजा बभूव ह ।\nतस्मात् पृथोर्महाराजस्त्रिशङ्कुरुदपद्यत ।\nस सत्यवचनाद्वीरः सशरीरो दिवङ्गतः ॥२-११०-११॥",
  "त्रिशङ्कोरभवत्सूनुर्धुन्धुमारो महायशाः ।\nधुन्धुमारो महातेजा युवनाश्वो व्यजायत ॥२-११०-१२॥",
  "युवनाश्वसुतः श्रीमान् मान्धाता समपद्यत ।\nमान्धातुस्तु महातेजाः सुसन्धिरुदपद्यत ॥२-११०-१३॥",
  "सुसन्धेरपि पुत्रौ द्वौ ध्रुवसन्धिः प्रसेनजित् ।\nयशस्वी ध्रुवसन्धेस्तु भरतो रिपुसूदनः ॥२-११०-१४॥",
  "भरतात्तु महाबाहोरसितो नाम जायत ।\nयस्यैते प्रतिराजान उदपद्यन्त शत्रवः ।\nहैहयास्तालजङ्घाश्च शूराश्च शशिबिन्दवः ॥२-११०-१५॥",
  "तांस्तु सर्वान् प्रतिव्यूह्य युद्धे राजा प्रवासितः ।\nस च शैलवरे रम्ये बभूवाभिरतो मुनिः ॥२-११०-१६॥",
  "द्वे चास्य भार्ये गर्भिण्यौ बभूवतुरिति श्रुतिः ।\nएका गर्भविनाशाय सपत्न्यै सगरं ददौ ॥२-११०-१७॥",
  "भार्गवश्च्यवनो नाम हिमवन्तमुपाश्रितः ।\nतमृषिं समुपागम्य कालिन्दी त्वभ्यवादयत् ॥२-११०-१८॥",
  "स तामभ्यवदद्विप्रो वरेप्सुं पुत्रजन्मनि ।\nपुत्रस्ते भविता देवि महात्मा लोकविश्रुतः ।\nधार्मिकश्च सुशीलश्च वंशकर्त्ताऽरिसूदनः ॥२-११०-१९॥",
  "कृत्वा प्रदक्षिणं हृष्टा मुनिं तमनुमान्य च ।\nपद्मपत्रसमानाक्षं पद्मगर्भसमप्रभम् ।\nततः सा गृहमागम्य देवी पुत्रं व्यजायत ॥२-११०-२०॥",
  "सपत्न्या तु गरस्तस्यै दत्तो गर्भजिघांसया ।\nगरेण सह तेनैव जातः स सगरोऽभवत् ॥२-११०-२१॥",
  "स राजा सगरो नाम यः समुद्रमखानयत् ।\nइष्ट्वा पर्वणि वेगेन त्रासयन्तमिमाः प्रजाः ॥२-११०-२२॥",
  "असमञ्जस्तु पुत्रोभूत् सगरस्येति नः श्रुतम् ।\nजीवन्नेव स पित्रा तु निरस्तः पापकर्मकृत् ॥२-११०-२३॥",
  "अंशुमानपि पुत्रोऽभूदसमञ्जस्य वीर्य्यवान् ।\nदिलीपोंऽशुमतः पुत्रो दिलीपस्य भगीरथः ॥२-११०-२४॥",
  "भगीरथात् ककुत्स्थस्तु काकुत्स्था येन विश्रुताः ।\nककुत्स्थस्य च पुत्रोऽभूद्रघुर्येन तु राघवाः ॥२-११०-२५॥",
  "रघोस्तु पुत्रस्तेजस्वी प्रवृद्धः पुरुषादकः ।\nकल्माषपादः सौदास इत्येवं प्रथितो भुवि ॥२-११०-२६॥",
  "कल्माषपादपुत्रोऽभूच्छङ्खणस्त्विति विश्रुतः ।\nयस्तु तद्वीर्यमासाद्य सहसैन्यो व्यनीनशत् ॥२-११०-२७॥",
  "शङ्खणस्य च पुत्रोऽभूच्छूरः श्रीमान् सुदर्शनः ।\nसुदर्शनस्याग्निवर्ण अग्निवर्णस्य शीघ्रगः ॥२-११०-२८॥",
  "शीघ्रगस्य मरुः पुत्रो मरोः पुत्रः प्रशुश्रुकः ।\nप्रशुश्रुकस्य पुत्रोऽभूदम्बरीषो महाद्युतिः ॥२-११०-२९॥",
  "अम्बरीषस्य पुत्रोऽभून्नहुषः सत्यविक्रमः ।\nनहुषस्य च नाभागः पुत्रः परमधार्मिकः ॥२-११०-३०॥",
  "अजश्च सुव्रतश्चैव नाभागस्य सुतावुभौ ।\nअजस्य चैव धर्मात्मा राजा दशरथः सुतः ॥२-११०-३१॥",
  "तस्य ज्येष्ठोऽसि दायादो राम इत्यभिविश्रुतः ।\nतद्गृहाण स्वकं राज्यमवेक्षस्व जनं नृप ॥२-११०-३२॥",
  "इक्ष्वाकूणां हि सर्वेषां राजा भवति पूर्वजः ।\nपूर्वजे नावरः पुत्रो ज्येष्ठो राज्येऽभिषिच्यते ॥२-११०-३३॥",
  "स राघवाणां कुलधर्ममात्मनः सनातनं नाद्य विहन्तुमर्हसि ।\nप्रभूतरत्नामनुशाधि मेदिनीं प्रभूतराष्ट्रां पितृवन्महायशः ॥२-११०-३४॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे इक्ष्वाकुवंशकीर्तनम् नाम दशाधिकशततमः सर्गः ॥२-११०॥"
]