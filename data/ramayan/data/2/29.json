[
  "श्रीमद्वाल्मीकीयरामायणे अयोध्याकाण्डे वनानुगमनयाच्ञानिर्बन्धः नाम एकोनत्रिंशः सर्गः ॥२-२९॥",
  "एतत् तु वचनं श्रुत्वा सीता रामस्य दुःखिता ।\nप्रसक्ताश्रुमुखी मन्दमिदं वचनमब्रवीत् ॥२-२९-१॥",
  "ये त्वया कीर्तिता दोषा वने वस्तव्यतां प्रति ।\nगुणानित्येव तान् विद्धि तव स्नेहपुरस्कृता ॥२-२९-२॥",
  "मृगाः सिंहा गजाश्चैव शार्दूलाः शरभास्तथा ।\nचमराः सृमराश्चैव ये चान्ये वनचारिणः ॥२-२९-३॥",
  "अदृष्टपूर्वरूपत्वात् सर्वे ते तव राघव ।\nरूपं दृष्ट्वापसर्पेयुस्तव सर्वे हि बिभ्यति ॥२-२९-४॥",
  "त्वया च सह गन्तव्यं मया गुरुजनाज्ञया ।\nत्वद्वियोगेन मे राम त्यक्तव्यमिह जीवितम् ॥२-२९-५॥",
  "नहि मां त्वत्समीपस्थामपि शक्रोऽपि राघव ।\nसुराणामीश्वरः शक्तः प्रधर्षयितुमोजसा ॥२-२९-६॥",
  "पतिहीना तु या नारी न सा शक्ष्यति जीवितुम् ।\nकाममेवंविधं राम त्वया मम निदर्शितम् ॥२-२९-७॥",
  "अथापि च महाप्राज्ञ ब्राह्मणानां मया श्रुतम् ।\nपुरा पितृगृहे सत्यं वस्तव्यं किल मे वने ॥२-२९-८॥",
  "लक्षणिभ्यो द्विजातिभ्यः श्रुत्वाहं वचनं गृहे ।\nवनवासकृतोत्साहा नित्यमेव महाबल ॥२-२९-९॥",
  "आदेशो वनवासस्य प्राप्तव्यः स मया किल ।\nसा त्वया सह भर्त्राहं यास्यामि प्रिय नान्यथा ॥२-२९-१०॥",
  "कृतादेशा भविष्यामि गमिष्यामि त्वया सह ।\nकालश्चायं समुत्पन्नः सत्यवान् भवतु द्विजः ॥२-२९-११॥",
  "वनवासे हि जानामि दुःखानि बहुधा किल ।\nप्राप्यन्ते नियतं वीर पुरुषैरकृतात्मभिः ॥२-२९-१२॥",
  "कन्यया च पितुर्गेहे वनवासः श्रुतो मया ।\nभिक्षिण्याः शमवृत्ताया मम मातुरिहाग्रतः ॥२-२९-१३॥",
  "प्रसादितश्च वै पूर्वं त्वं मे बहुतिथं प्रभो ।\nगमनं वनवासस्य कांक्षितं हि सह त्वया ॥२-२९-१४॥",
  "कृतक्षणाहं भद्रं ते गमनं प्रति राघव ।\nवनवासस्य शूरस्य मम चर्या हि रोचते ॥२-२९-१५॥",
  "शुद्धात्मन् प्रेमभावाद्धि भविष्यामि विकल्मषा ।\nभर्तारमनुगच्छन्ती भर्ता हि परदैवतम् ॥२-२९-१६॥",
  "प्रेत्यभावे हि कल्याणः संगमो मे सदा त्वया ।\nश्रुतिर्हि श्रूयते पुण्या ब्राह्मणानां यशस्विनाम् ॥२-२९-१७॥",
  "इहलोके च पितृभिर्या स्त्री यस्य महाबल ।\nअद्भिर्दत्ता स्वधर्मेण प्रेत्यभावेऽपि तस्य सा ॥२-२९-१८॥",
  "एवमस्मात् स्वकां नारीं सुवृत्तां हि पतिव्रताम् ।\nनाभिरोचयसे नेतुं त्वं मां केनेह हेतुना ॥२-२९-१९॥",
  "भक्तां पतिव्रतां दीनां मां समां सुखदुःखयोः ।\nनेतुमर्हसि काकुत्स्थ समानसुखदुःखिनीम् ॥२-२९-२०॥",
  "यदि मां दुःखितामेवं वनं नेतुं न चेच्छसि ।\nविषमग्निं जलं वाहमास्थास्ये मृत्युकारणात् ॥२-२९-२१॥",
  "एवं बहुविधं तं सा याचते गमनं प्रति ।\nनानुमेने महाबाहुस्तां नेतुं विजनं वनम् ॥२-२९-२२॥",
  "एवमुक्ता तु सा चिन्तां मैथिली समुपागता ।\nस्नापयन्तीव गामुष्णैरश्रुभिर्नयनच्युतैः ॥२-२९-२३॥",
  "चिन्तयन्तीं तदा तां तु निवर्तयितुमात्मवान् ।\nक्रोधाविष्टां तु वैदेहीं काकुत्स्थो बह्वसान्त्वयत् ॥२-२९-२४॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे एकोनत्रिंशः सर्गः ॥२-२९॥"
]