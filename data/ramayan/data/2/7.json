[
  "अथ श्रीमद्वाल्मीकीयरामायणे अयोध्याकाण्डे मन्थरापरिदेवनम् नाम सप्तमः सर्गः ॥२-७॥",
  "ज्ञातिदासी यतो जाता कैकेय्या तु सहोषिता ।\nप्रासादं चन्द्रसंकाशमारुरोह यदृच्छया ॥२-७-१॥",
  "सिक्तराजपथां कृत्स्नां प्रकीर्णकमलोत्पलाम् ।\nअयोध्यां मन्थरा तस्मात् प्रासादादन्ववैक्षत ॥२-७-२॥",
  "पताकाभिर्वरार्हाभिर्ध्वजैश्च समलंकृताम् ।\nसिक्तां चन्दनतोयैश्च शिरःस्नातजनैर्युताम् ॥२-७-३॥",
  "माल्यमोदकहस्तैश्च द्विजेन्द्रैरभिनादिताम् ।\nशुक्लदेवगृहद्वारां सर्ववादित्रनादिताम् ॥२-७-४॥",
  "सम्प्रहृष्टजनाकीर्णां ब्रह्मघोषनिनादिताम् ।\nप्रहृष्टवरहस्त्यश्वां सम्प्रणर्दितगोवृषाम् ॥२-७-५॥",
  "हृष्टप्रमुदितैः पौरैरुच्छ्रितध्वजमालिनीम् ।\nअयोध्यां मन्थरा दृष्ट्वा परं विस्मयमागता ॥२-७-६॥",
  "सा हर्षोत्फुल्लनयनां पाण्डुरक्षौमवासिनीम् ।\nअविदूरे स्थितां दृष्ट्वा धात्रीं पप्रच्छ मन्थरा ॥२-७-७॥",
  "उत्तमेनाभिसंयुक्ता हर्षेणार्थपरा सती ।\nराममाता धनं किं नु जनेभ्यः सम्प्रयच्छति ॥२-७-८॥",
  "अतिमात्रं प्रहर्षः किं जनस्यास्य च शंस मे ।\nकारयिष्यति किं वापि सम्प्रहृष्टो महीपतिः ॥२-७-९॥",
  "विदीर्यमाणा हर्षेण धात्री तु परया मुदा ।\nआचचक्षेऽथ कुब्जायै भूयसीं राघवे श्रियम् ॥२-७-१०॥",
  "श्वः पुष्येण जितक्रोधं यौवराज्येन चानघम् ।\nराजा दशरथो राममभिषेक्ता हि राघवम् ॥२-७-११॥",
  "धात्र्यास्तु वचनं श्रुत्वा कुब्जा क्षिप्रममर्षितः ।\nकैलासशिखराकारात् प्रासादादवरोहत ॥२-७-१२॥",
  "सा दह्यमाना क्रोधेन मन्थरा पापदर्शिनी ।\nशयानामेव कैकेयीमिदं वचनमब्रवीत् ॥२-७-१३॥",
  "उत्तिष्ठ मूढे किं शेषे भयं त्वामभिवर्तते ।\nउपप्लुतमघौघेन नात्मानमवबुध्यसे ॥२-७-१४॥",
  "अनिष्टे सुभगाकारे सौभाग्येन विकत्थसे ।\nचलं हि तव सौभाग्यं नद्याः स्रोत इवोष्णगे ॥२-७-१५॥",
  "एवमुक्ता तु कैकेयी रुष्टया परुषं वचः ।\nकुब्जया पापदर्शिन्या विषादमगमत् परम् ॥२-७-१६॥",
  "कैकेयी त्वब्रवीत् कुब्जां कच्चित् क्षेमं न मन्थरे ।\nविषण्णवदनां हि त्वां लक्षये भृशदुःखिताम् ॥२-७-१७॥",
  "मन्थरा तु वचः श्रुत्वा कैकेय्या मधुराक्षरम् ।\nउवाच क्रोधसंयुक्ता वाक्यं वाक्यविशारदा ॥२-७-१८॥",
  "सा विषण्णतरा भूत्वा कुब्जा तस्यां हितैषिणी ।\nविषादयन्ती प्रोवाच भेदयन्ती च राघवम् ॥२-७-१९॥",
  "अक्षयं सुमहद् देवि प्रवृत्तं त्वद्विनाशनम् ।\nरामं दशरथो राजा यौवराज्येऽभिषेक्ष्यति ॥२-७-२०॥",
  "सास्म्यगाधे भये मग्ना दुःखशोकसमन्विता ।\nदह्यमानानलेनेव त्वद्धितार्थमिहागता ॥२-७-२१॥",
  "तव दुःखेन कैकेयि मम दुःखं महद् भवेत् ।\nत्वद्वृद्धौ मम वृद्धिश्च भवेदिह न संशयः ॥२-७-२२॥",
  "नराधिपकुले जाता महिषी त्वं महीपतेः ।\nउग्रत्वं राजधर्माणां कथं देवि न बुध्यसे ॥२-७-२३॥",
  "धर्मवादी शठो भर्ता श्लक्ष्णवादी च दारुणः ।\nशुद्धभावेन जानीषे तेनैवमतिसंधिता ॥२-७-२४॥",
  "उपस्थितः प्रयुञ्जानस्त्वयि सान्त्वमनर्थकम् ।\nअर्थेनैवाद्य ते भर्ता कौसल्यां योजयिष्यति ॥२-७-२५॥",
  "अपवाह्य तु दुष्टात्मा भरतं तव बन्धुषु ।\nकाल्ये स्थापयिता रामं राज्ये निहतकण्टके ॥२-७-२६॥",
  "शत्रुः पतिप्रवादेन मात्रेव हितकाम्यया ।\nआशीविषसर्प इवाङ्गेन बाले परिधृतस्त्वया ॥२-७-२७॥",
  "यथा हि कुर्याच्छत्रुर्वा सर्पो वा प्रत्युपेक्षितः ।\nराज्ञा दशरथेनाद्य सपुत्रा त्वं तथा कृता ॥२-७-२८॥",
  "पापेनानृतसान्त्वेन बाले नित्यं सुखोचिता ।\nरामं स्थापयता राज्ये सानुबन्धा हता ह्यसि ॥२-७-२९॥",
  "सा प्राप्तकालं कैकेयि क्षिप्रं कुरु हितं तव ।\nत्रायस्व पुत्रमात्मानं मां च विस्मयदर्शने ॥२-७-३०॥",
  "मन्थराया वचः श्रुत्वा शयनात् सा शुभानना ।\nउत्तस्थौ हर्षसम्पूर्णा चन्द्रलेखेव शारदी ॥२-७-३१॥",
  "अतीव सा तु संतुष्टा कैकेयी विस्मयान्विता ।\nदिव्यमाभरणं तस्यै कुब्जायै प्रददौ शुभम् ॥२-७-३२॥",
  "दत्त्वा त्वाभरणं तस्यै कुब्जायै प्रमदोत्तमा ।\nकैकेयी मन्थरां हृष्टा पुनरेवाब्रवीदिदम् ॥२-७-३३॥",
  "इदं तु मन्थरे मह्यमाख्यातं परमं प्रियम् ।\nएतन्मे प्रियमाख्यातं किं वा भूयः करोमि ते ॥२-७-३४॥",
  "रामे वा भरते वाहं विशेषं नोपलक्षये ।\nतस्मात् तुष्टास्मि यद् राजा रामं राज्येऽभिषेक्ष्यति ॥२-७-३५॥",
  "न मे परं किंचिदितो वरं पुनः प्रियं प्रियार्हे सुवचं वचोऽमृतम् ।\nतथा ह्यवोचस्त्वमतः प्रियोत्तरं वरं परं ते प्रददामि तं वृणु ॥२-७-३६॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे मन्थरापरिदेवनम् नाम सप्तमः सर्गः ॥२-७॥"
]