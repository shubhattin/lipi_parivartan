[
  "अथ श्रीमद्वाल्मीकीयरामायणे अयोध्याकाण्डे कौसल्याक्रन्दः नाम विंशः सर्गः ॥२-२०॥",
  "तस्मिंस्तु पुरुषव्याघ्रे निष्क्रामति कृताञ्जलौ ।\nआर्तशब्दो महान् जज्ञे स्त्रीणामन्तःपुरे तदा ॥२-२०-१॥",
  "कृत्येष्वचोदितः पित्रा सर्वस्यान्तःपुरस्य च ।\nगतिश्च शरणं चासीत् स रामोऽद्य प्रवत्स्यति ॥२-२०-२॥",
  "कौसल्यायां यथा युक्तो जनन्यां वर्तते सदा ।\nतथैव वर्ततेऽस्मासु जन्मप्रभृति राघवः ॥२-२०-३॥",
  "न क्रुध्यत्यभिशप्तोऽपि क्रोधनीयानि वर्जयन् ।\nक्रुद्धान् प्रसादयन् सर्वान् स इतोऽद्य प्रवत्स्यति ॥२-२०-४॥",
  "अबुद्धिर्बत नो राजा जीवलोकं चरत्ययम् ।\nयो गतिं सर्वभूतानां परित्यजति राघवम् ॥२-२०-५॥",
  "इति सर्वा महिष्यस्ता विवत्सा इव धेनवः ।\nपतिमाचुक्रुशुश्चापि सस्वनं चापि चुक्रुशुः ॥२-२०-६॥",
  "स हि चान्तःपुरे घोरमार्तशब्दं महीपतिः ।\nपुत्रशोकाभिसंतप्तः श्रुत्वा व्यालीयतासने ॥२-२०-७॥",
  "रामस्तु भृशमायस्तो निःश्वसन्निव कुञ्जरः ।\nजगाम सहितो भ्रात्रा मातुरन्तःपुरं वशी ॥२-२०-८॥",
  "सोऽपश्यत् पुरुषं तत्र वृद्धं परमपूजितम् ।\nउपविष्टं गृहद्वारि तिष्ठतश्चापरान् बहून् ॥२-२०-९॥",
  "दृष्ट्वैव तु तदा रामं ते सर्वे समुपस्थिताः ।\nजयेन जयतां श्रेष्ठं वर्धयन्ति स्म राघवम् ॥२-२०-१०॥",
  "प्रविश्य प्रथमां कक्ष्यां द्वितीयायां ददर्श सः ।\nब्राह्मणान् वेदसम्पन्नान् वृद्धान् राज्ञाभिसत्कृतान् ॥२-२०-११॥",
  "प्रणम्य रामस्तान् वृद्धांस्तृतीयायां ददर्श सः ।\nस्त्रियो बालाश्च वृद्धाश्च द्वाररक्षणतत्पराः ॥२-२०-१२॥",
  "वर्धयित्वा प्रहृष्टास्ताः प्रविश्य च गृहं स्त्रियः ।\nन्यवेदयन्त त्वरितं राममातुः प्रियं तदा ॥२-२०-१३॥",
  "कौसल्यापि तदा देवी रात्रिं स्थित्वा समाहिता ।\nप्रभाते चाकरोत् पूजां विष्णोः पुत्रहितैषिणी ॥२-२०-१४॥",
  "सा क्षौमवसना हृष्टा नित्यं व्रतपरायणा ।\nअग्निं जुहोति स्म तदा मन्त्रवत् कृतमङ्गला ॥२-२०-१५॥",
  "प्रविश्य तु तदा रामो मातुरन्तःपुरं शुभम् ।\nददर्श मातरं तत्र हावयन्तीं हुताशनम् ॥२-२०-१६॥",
  "देवकार्यनिमित्तं च तत्रापश्यत् समुद्यतम् ।\nदध्यक्षतघृतं चैव मोदकान् हविषस्तथा ॥२-२०-१७॥",
  "लाजान् माल्यानि शुक्लानि पायसं कृसरं तथा ।\nसमिधः पूर्णकुम्भांश्च ददर्श रघुनन्दनः ॥२-२०-१८॥",
  "तां शुक्लक्षौमसंवीतां व्रतयोगेन कर्शिताम् ।\nतर्पयन्तीं ददर्शाद्भिर्देवतां वरवर्णिनीम् ॥२-२०-१९॥",
  "सा चिरस्यात्मजं दृष्ट्वा मातृनन्दनमागतम् ।\nअभिचक्राम संहृष्टा किशोरं वडवा यथा ॥२-२०-२०॥",
  "स मातरमुपक्रान्तामुपसंगृह्य राघवः ।\nपरिष्वक्तश्च बाहुभ्यामवघ्रातश्च मूर्धनि ॥२-२०-२१॥",
  "तमुवाच दुराधर्षं राघवं सुतमात्मनः ।\nकौसल्या पुत्रवात्सल्यादिदं प्रियहितं वचः ॥२-२०-२२॥",
  "वृद्धानां धर्मशीलानां राजर्षीणां महात्मनाम् ।\nप्राप्नुह्यायुश्च कीर्तिं च धर्मं चाप्युचितं कुले ॥२-२०-२३॥",
  "सत्यप्रतिज्ञं पितरं राजानं पश्य राघव ।\nअद्यैव त्वां स धर्मात्मा यौवराज्येऽभिषेक्ष्यति ॥२-२०-२४॥",
  "दत्तमासनमालभ्य भोजनेन निमन्त्रितः ।\nमातरं राघवः किंचित् प्रसार्याञ्जलिमब्रवीत् ॥२-२०-२५॥",
  "स स्वभावविनीतश्च गौरवाच्च तथानतः ।\nप्रस्थितो दण्डकारण्यमाप्रष्टुमुपचक्रमे ॥२-२०-२६॥",
  "देवि नूनं न जानीषे महद् भयमुपस्थितम् ।\nइदं तव च दुःखाय वैदेह्या लक्ष्मणस्य च ॥२-२०-२७॥",
  "गमिष्ये दण्डकारण्यं किमनेनासनेन मे ।\nविष्टरासनयोग्यो हि कालोऽयं मामुपस्थितः ॥२-२०-२८॥",
  "चतुर्दश हि वर्षाणि वत्स्याम विजने वने ।\nकन्दमूलफलैर्जीवन् हित्वा मुनिवदामिषम् ॥२-२०-२९॥",
  "भरताय महाराजो यौवराज्यं प्रयच्छति ।\nमां पुनर्दण्डकारण्यं विवासयति तापसम् ॥२-२०-३०॥",
  "स षट् चाष्टौ च वर्षाणि वत्स्यामि विजने वने ।\nआसेवमानो वन्यानि फलमूलैश्च वर्तयन् ॥२-२०-३१॥",
  "सा निकृत्तेव सालस्य यष्टिः परशुना वने ।\nपपात सहसा देवी देवतेव दिवश्च्युता ॥२-२०-३२॥",
  "तामदुःखोचितां दृष्ट्वा पतितां कदलीमिव ।\nरामस्तूत्थापयामास मातरं गतचेतसम् ॥२-२०-३३॥",
  "उपावृत्योत्थितां दीनां वडवामिव वाहिताम् ।\nपांसुगुण्ठितसर्वाङ्गीं विममर्श च पाणिना ॥२-२०-३४॥",
  "सा राघवमुपासीनमसुखार्ता सुखोचिता ।\nउवाच पुरुषव्याघ्रमुपशृण्वति लक्ष्मणे ॥२-२०-३५॥",
  "यदि पुत्र न जायेथा मम शोकाय राघव ।\nन स्म दुःखमतो भूयः पश्येयमहमप्रजाः ॥२-२०-३६॥",
  "एक एव हि वन्ध्यायाः शोको भवति मानसः ।\nअप्रजास्मीति संतापो न ह्यन्यः पुत्र विद्यते ॥२-२०-३७॥",
  "न दृष्टपूर्वं कल्याणं सुखं वा पतिपौरुषे ।\nअपि पुत्रे विपश्येयमिति रामास्थितं मया ॥२-२०-३८॥",
  "सा बहून्यमनोज्ञानि वाक्यानि हृदयच्छिदाम् ।\nअहं श्रोष्ये सपत्नीनामवराणां परा सती ॥२-२०-३९॥",
  "अतो दुःखतरं किं नु प्रमदानां भविष्यति ।\nमम शोको विलापश्च यादृशोऽयमनन्तकः ॥२-२०-४०॥",
  "त्वयि संनिहितेऽप्येवमहमासं निराकृता ।\nकिं पुनः प्रोषिते तात ध्रुवं मरणमेव हि ॥२-२०-४१॥",
  "अत्यन्तं निगृहीतास्मि भर्तुर्नित्यमसम्मता ।\nपरिवारेण कैकेय्याः समा वाप्यथवावरा ॥२-२०-४२॥",
  "यो हि मां सेवते कश्चिदपि वाप्यनुवर्तते ।\nकैकेय्याः पुत्रमन्वीक्ष्य स जनो नाभिभाषते ॥२-२०-४३॥",
  "नित्यक्रोधतया तस्याः कथं नु खरवादि तत् ।\nकैकेय्या वदनं द्रष्टुं पुत्र शक्ष्यामि दुर्गता ॥२-२०-४४॥",
  "दश सप्त च वर्षाणि जातस्य तव राघव ।\nअतीतानि प्रकांक्षन्त्या मया दुःखपरिक्षयम् ॥२-२०-४५॥",
  "तदक्षयं महद्दुःखं नोत्सहे सहितुं चिरात् ।\nविप्रकारं सपत्नीनामेवं जीर्णापि राघव ॥२-२०-४६॥",
  "अपश्यन्ती तव मुखं परिपूर्णशशिप्रभम् ।\nकृपणा वर्तयिष्यामि कथं कृपणजीविका ॥२-२०-४७॥",
  "उपवासैश्च योगैश्च बहुभिश्च परिश्रमैः ।\nदुःखसंवर्धितो मोघं त्वं हि दुर्गतया मया ॥२-२०-४८॥",
  "स्थिरं नु हृदयं मन्ये ममेदं यन्न दीर्यते ।\nप्रावृषीव महानद्याः स्पृष्टं कूलं नवाम्भसा ॥२-२०-४९॥",
  "ममैव नूनं मरणं न विद्यते न चावकाशोऽस्ति यमक्षये मम ।\nयदन्तकोऽद्यैव न मां जिहीर्षति प्रसह्य सिंहो रुदतीं मृगीमिव ॥२-२०-५०॥",
  "स्थिरं हि नूनं हृदयं ममायसं न भिद्यते यद् भुवि नो विदीर्यते ।\nअनेन दुःखेन च देहमर्पितं ध्रुवं ह्यकाले मरणं न विद्यते ॥२-२०-५१॥",
  "इदं तु दुःखं यदनर्थकानि मे व्रतानि दानानि च संयमाश्च हि ।\nतपश्च तप्तं यदपत्यकाम्यया सुनिष्फलं बीजमिवोप्तमूषरे ॥२-२०-५२॥",
  "यदि ह्यकाले मरणं यदृच्छया लभेत कश्चिद् गुरुदुःखकर्शितः ।\nगताहमद्यैव परेतसंसदं विना त्वया धेनुरिवात्मजेन वै ॥२-२०-५३॥",
  "अथापि किं जीवितमद्य मे वृथा त्वया विना चन्द्रनिभाननप्रभ ।\nअनुव्रजिष्यामि वनं त्वयैव गौः सुदुर्बला वत्समिवाभिकांक्षया ॥२-२०-५४॥",
  "भृशमसुखममर्षिता तदा बहु विललाप समीक्ष्य राघवम् ।\nव्यसनमुपनिशाम्य सा महत् सुतमिव बद्धमवेक्ष्य किंनरी ॥२-२०-५५॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे कौसल्याक्रन्दः नाम विंशः सर्गः ॥२-२०॥"
]