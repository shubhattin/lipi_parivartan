[
  "श्रीमद्वाल्मीकीयरामायणे अयोध्याकाण्डे पौरोत्सेकः नाम षष्ठः सर्गः ॥२-६॥",
  "गते पुरोहिते रामः स्नातो नियतमानसः ।\nसह पत्न्या विशालाक्ष्या नारायणमुपागमत् ॥२-६-१॥",
  "प्रगृह्य शिरसा पात्रीं हविषो विधिवत् ततः ।\nमहते दैवतायाज्यं जुहाव ज्वलितानले ॥२-६-२॥",
  "शेषं च हविषस्तस्य प्राश्याशास्यात्मनः प्रियम् ।\nध्यायन्नारायणं देवं स्वास्तीर्णे कुशसंस्तरे ॥२-६-३॥",
  "वाग्यतः सह वैदेह्या भूत्वा नियतमानसः ।\nश्रीमत्यायतने विष्णोः शिश्ये नरवरात्मजः ॥२-६-४॥",
  "एकयामावशिष्टायां रात्र्यां प्रतिविबुध्य सः ।\nअलंकारविधिं सम्यक् कारयामास वेश्मनः ॥२-६-५॥",
  "तत्र शृण्वन् सुखा वाचः सूतमागधवन्दिनाम् ।\nपूर्वां संध्यामुपासीनो जजाप सुसमाहितः ॥२-६-६॥",
  "तुष्टाव प्रणतश्चैव शिरसा मधुसूदनम् ।\nविमलक्षौमसंवीतो वाचयामास स द्विजान् ॥२-६-७॥",
  "तेषां पुण्याहघोषोऽथ गम्भीरमधुरस्तथा ।\nअयोध्यां पूरयामास तूर्यघोषानुनादितः ॥२-६-८॥",
  "कृतोपवासं तु तदा वैदेह्या सह राघवम् ।\nअयोध्यानिलयः श्रुत्वा सर्वः प्रमुदितो जनः ॥२-६-९॥",
  "ततः पौरजनः सर्वः श्रुत्वा रामाभिषेचनम् ।\nप्रभातां रजनीं दृष्ट्वा चक्रे शोभयितुं पुरीम् ॥२-६-१०॥",
  "सिताभ्रशिखराभेषु देवतायतनेषु च ।\nचतुष्पथेषु रथ्यासु चैत्येष्वट्टालकेषु च ॥२-६-११॥",
  "नानापण्यसमृद्धेषु वणिजामापणेषु च ।\nकुटुम्बिनां समृद्धेषु श्रीमत्सु भवनेषु च ॥२-६-१२॥",
  "सभासु चैव सर्वासु वृक्षेष्वालक्षितेषु च ।\nध्वजाः समुच्छ्रिताः साधु पताकाश्चाभवंस्तथा ॥२-६-१३॥",
  "नटनर्तकसङ्घानां गायकानां च गायताम् ।\nमनःकर्णसुखा वाचः शुश्राव जनता ततः ॥२-६-१४॥",
  "रामाभिषेकयुक्ताश्च कथाश्चक्रुर्मिथो जनाः ।\nरामाभिषेके सम्प्राप्ते चत्वरेषु गृहेषु च ॥२-६-१५॥",
  "बाला अपि क्रीडमाना गृहद्वारेषु सङ्घशः ।\nरामाभिषवसंयुक्ताश्चक्रुरेव कथा मिथः ॥२-६-१६॥",
  "कृतपुष्पोपहारश्च धूपगन्धाधिवासितः ।\nराजमार्गः कृतः श्रीमान् पौरै रामाभिषेचने ॥२-६-१७॥",
  "प्रकाशकरणार्थं च निशागमनशङ्कया ।\nदीपवृक्षांस्तथा चक्रुरनुरथ्यासु सर्वशः ॥२-६-१८॥",
  "अलंकारं पुरस्यैवं कृत्वा तत् पुरवासिनः ।\nआकांक्षमाणा रामस्य यौवराज्याभिषेचनम् ॥२-६-१९॥",
  "समेत्य सङ्घशः सर्वे चत्वरेषु सभासु च ।\nकथयन्तो मिथस्तत्र प्रशशंसुर्जनाधिपम् ॥२-६-२०॥",
  "अहो महात्मा राजायमिक्ष्वाकुकुलनन्दनः ।\nज्ञात्वा वृद्धं स्वमात्मानं रामं राज्येऽभिषेक्ष्यति ॥२-६-२१॥",
  "सर्वे ह्यनुगृहीताः स्म यन्नो रामो महीपतिः ।\nचिराय भविता गोप्ता दृष्टलोकपरावरः ॥२-६-२२॥",
  "अनुद्धतमना विद्वान् धर्मात्मा भ्रातृवत्सलः ।\nयथा च भ्रातृषु स्निग्धस्तथास्मास्वपि राघवः ॥२-६-२३॥",
  "चिरं जीवतु धर्मात्मा राजा दशरथोऽनघः ।\nयत्प्रसादेनाभिषिक्तं रामं द्रक्ष्यामहे वयम् ॥२-६-२४॥",
  "एवंविधं कथयतां पौराणां शुश्रुवुः परे ।\nदिग्भ्यो विश्रुतवृत्तान्ताः प्राप्ता जानपदा जनाः ॥२-६-२५॥",
  "ते तु दिग्भ्यः पुरीं प्राप्ता द्रष्टुं रामाभिषेचनम् ।\nरामस्य पूरयामासुः पुरीं जानपदा जनाः ॥२-६-२६॥",
  "जनौघैस्तैर्विसर्पद्भिः शुश्रुवे तत्र निःस्वनः ।\nपर्वसूदीर्णवेगस्य सागरस्येव निःस्वनः ॥२-६-२७॥",
  "ततस्तदिन्द्रक्षयसंनिभं पुरंदिदृक्षुभिर्जानपदैरुपाहितैः ।\nसमन्ततः सस्वनमाकुलं बभौसमुद्रयादोभिरिवार्णवोदकम् ॥२-६-२८॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे षष्ठः सर्गः ॥२-६॥"
]