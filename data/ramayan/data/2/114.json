[
  "अथ श्रीमद्वाल्मीकीयरामायणे अयोध्याकाण्डे अयोध्याप्रवेशः नाम चतुर्दशाधिकशततमः सर्गः ॥२-११४॥",
  "स्त्रिग्धगम्भीरघोषेण स्यन्दनेनोपयान् प्रभुः ।\nअयोध्यां भरतः क्षिप्रं प्रविवेश महायशाः ॥२-११४-१॥",
  "बिडालोलूकचरितामालीननरवारणाम् ।\nतिमिराभ्याहतां कालीमप्रकाशां निशामिव ॥२-११४-२॥",
  "राहुशत्रोः प्रियां पत्नीं श्रिया प्रज्वलितप्रभाम् ।\nग्रहेणाभ्युत्थिते नैकां रोहिणीमिव पीडिताम् ॥२-११४-३॥",
  "अल्पोष्णक्षुब्धसलिलां धर्मोत्तप्तविहङ्गमाम् ।\nलीनमीनझषग्राहां कृशां गिरिनदीमिव ॥२-११४-४॥",
  "विधूमामिव हेमाभामध्वराग्नेः समुत्थिताम् ।\nहविरभ्युक्षितां पश्चात् शिखां विप्रलयं गताम् ॥२-११४-५॥",
  "विध्वस्तकवचां रुग्णजवाजिरथध्वजाम् ।\nहतप्रवीरामापन्नां चमूमिव महाहवे ॥२-११४-६॥",
  "सफेना सस्वना भूत्वा सागरस्य समुत्थिताम् ।\nप्रशान्तमारुतोद्घातां जलोर्मिमिव निस्वनाम् ॥२-११४-७॥",
  "त्यक्तां यज्ञायुधैः सर्वैरभिरूपैश्च याजकैः ।\nसुत्याकाले विनिर्वृत्ते वेदिं गतरवामिव ॥२-११४-८॥",
  "गोष्ठमध्ये स्थितामार्त्तामचरन्तीं तृणं नवम् ।\nगोवृषेण परित्यक्तां गवां पत्तिमिवोत्सुकाम् ॥२-११४-९॥",
  "प्रभाकराद्यैः सुस्निग्धैः प्रज्वलद्भिरिवोत्तमैः ।\nवियुक्तां मणिभिर्जात्यैर्नवां मुक्तावलीमिव ॥२-११४-१०॥",
  "सहसा चलितां स्थानान्महीं पुण्यक्षयाद्गताम् ।\nसंहृतद्युतिविस्तारां तारामिव दिवश्च्युताम् ॥२-११४-११॥",
  "पुष्पनद्धां वसन्तान्ते मत्तभ्रमरनादिताम् ।\nद्रुतदावाग्निविप्लुष्टां क्लान्तां वनलतामिव ॥२-११४-१२॥",
  "सम्मूढनिगमां स्तब्धां संक्षिप्तविपणापणाम् ।\nप्रच्छन्नशऺशिनक्षत्रां द्यामिवाम्बुधरैर्वृताम् ॥२-११४-१३॥",
  "क्षीणपानोत्तमैर्भिन्नैः शरावैरभिसंवृताम् ।\nहतशौण्डामिवाकाशे पानभूमिमसंस्कृताम् ॥२-११४-१४॥",
  "वृक्णभूमितलां निम्नां वृक्णपात्रैः समावृताम् ।\nउपयुक्तोदकां भग्नां प्रपां निपतितामिव ॥२-११४-१५॥",
  "विपुलां विततां चैव युक्तपाशां तरस्विनाम् ।\nभूमौ बाणैर्विनिष्कृत्तां पतितां ज्यामिवायुधात् ॥२-११४-१६॥",
  "सहसा युद्धशौण्डेन हयारोहेण वाहिताम् ।\nनिक्षिप्तभाण्डामुत्सृष्टां किशोरीमिव दुर्बलाम् ॥२-११४-१७॥",
  "शुष्कतोयां महामत्स्यैः कूर्मैश्च बहुभिर्वृताम् ।\nप्रभिन्नतटविस्तीर्णां वापीमिव हृतोत्पलाम् ॥२-११४-१८॥",
  "पुरुषस्याप्रहृष्टस्य प्रतिषिद्धानुलेपनाम् ।\nसन्तप्तामिव शोकेन गात्रयष्टिमभूषणाम् ॥२-११४-१९॥",
  "प्रावृषि प्रविगाढायां प्रविष्टस्याभ्रमण्डलम् ।\nप्रच्छन्नां नीलजीमूतैर्भास्करस्य प्रभामिव ॥२-११४-२०॥",
  "भरतस्तु रथस्थः सन् श्रीमान् दशरथात्मजः ।\nवाहयन्तं रथश्रेष्ठं सारथिं वाक्यमब्रवीत् ॥२-११४-२१॥",
  "किं नु खल्वद्य गम्भीरो मूर्च्छितो न निशम्यते ।\nयथापुरमयोध्यायां गीतवादित्रनिस्वनः ॥२-११४-२२॥",
  "वारुणीमदगन्धश्च माल्यगन्धश्च मूर्च्छितः ।\nधूपितागरुगन्धश्च न प्रवाति समन्ततः ॥२-११४-२३॥",
  "यानप्रवरघोषश्च स्निग्धश्च हयनिस्वनः ।\nप्रमत्तगजनादश्च महांश्च रथनिस्वनः ।\nनेदानीं श्रूयते पुर्यामस्यां रामे विवासिते ॥२-११४-२४॥",
  "चन्दनागरुगन्धांश्च महार्हाश्च नवस्रजः ।\nगते हि रामे तरुणाः सन्तप्ता नोपभुञ्जते ॥२-११४-२५॥",
  "बहिर्यात्रां न गच्छन्ति चित्रमाल्यधरा नराः ।\nनोत्सवाः सम्प्रवर्त्तन्ते रामशोकार्दिते पुरे ॥२-११४-२६॥",
  "सह नूनं मम भ्रात्रा पुरस्यास्यद्युतिर्गता ।\nनहि राजत्ययोध्येयं सासारेवार्जुनी क्षपा ॥२-११४-२७॥",
  "कदा नु खलु मे भ्राता महोत्सव इवागतः ।\nजनयिष्यत्ययोध्यायां हर्षं ग्रीष्म इवाम्बुदः ॥२-११४-२८॥",
  "तरुणैश्चारुवेषैश्च नरैरुन्नतगामिभिः ।\nसम्पतद्भिरयोध्यायां नाभिभान्ति महापथाः ॥२-११४-२९॥",
  "एवं बहुविधं जल्पन् विवेश वसतिं पितुः ।\nतेन हीनां नरेन्द्रेण सिंहहीनां गुहामिव ॥२-११४-३०॥",
  "तदा तदन्तःपुरमुज्झितप्रभं सुरैरिवोत्सृष्टमभास्करं दिनम् ।\nनिरीक्ष्य सर्वन्तु विविक्तमात्मवान् मुमोच बाष्पं भरतः सुदुःखितः ॥२-११४-३१॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे अयोध्याप्रवेशः नाम चतुर्दशाधिकशततमः सर्गः ॥२-११४॥"
]