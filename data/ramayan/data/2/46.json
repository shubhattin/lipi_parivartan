[
  "अथ श्रीमद्वाल्मीकीयरामायणे अयोध्याकाण्डे पौरमोहनम् नाम षड्चत्वारिंशः सर्गः ॥२-४६॥",
  "ततस्तु तमसातीरं रम्यमाश्रित्य राघवः ।\nसीतामुद्वीक्ष्य सौमित्रिमिदं वचनमब्रवीत् ॥२-४६-१॥",
  "इयमद्य निशा पूर्वा सौमित्रे प्रहिता वनम् ।\nवनवासस्य भद्रं ते न चोत्कण्ठितुमर्हसि ॥२-४६-२॥",
  "पश्य शून्यान्यरण्यानि रुदन्तीव समन्ततः ।\nयथानिलयमायद्भिर्निलीनानि मृगद्विजैः ॥२-४६-३॥",
  "अद्यायोध्या तु नगरी राजधानी पितुर्मम ।\nसस्त्रीपुंसा गतानस्मान् शोचिष्यति न संशयः ॥२-४६-४॥",
  "अनुरक्ता हि मनुजा राजानं बहुभिर्गुणैः ।\nत्वां च मां च नरव्याघ्र शत्रुघ्नभरतौ तथा ॥२-४६-५॥",
  "पितरं चानुशोचामि मातरं च यशस्विनीम् ।\nअपि नान्धौ भवेतां नौ रुदन्तौ तावभीक्ष्णशः ॥२-४६-६॥",
  "भरतः खलु धर्मात्मा पितरं मातरं च मे ।\nधर्मार्थकामसहितैर्वाक्यैराश्वासयिष्यति ॥२-४६-७॥",
  "भरतस्यानृशंसत्वं संचिन्त्याहं पुनः पुनः ।\nनानुशोचामि पितरं मातरं च महाभुज ॥२-४६-८॥",
  "त्वया कार्यं नरव्याघ्र मामनुव्रजता कृतम् ।\nअन्वेष्टव्या हि वैदेह्या रक्षणार्थं सहायता ॥२-४६-९॥",
  "अद्भिरेव हि सौमित्रे वत्स्याम्यद्य निशामिमाम् ।\nएतद्धि रोचते मह्यं वन्येऽपि विविधे सति ॥२-४६-१०॥",
  "एवमुक्त्वा तु सौमित्रिं सुमन्त्रमपि राघवः ।\nअप्रमत्तस्त्वमश्वेषु भव सौम्येत्युवाच ह ॥२-४६-११॥",
  "सोऽश्वान् सुमन्त्रः संयम्य सूर्येऽस्तं समुपागते ।\nप्रभूतयवसान् कृत्वा बभूव प्रत्यनन्तरः ॥२-४६-१२॥",
  "उपास्य तु शिवां संध्यां दृष्ट्वा रात्रिमुपागताम् ।\nरामस्य शयनं चक्रे सूतः सौमित्रिणा सह ॥२-४६-१३॥",
  "तां शय्यां तमसातीरे वीक्ष्य वृक्षदलैर्वृताम् ।\nरामः सौमित्रिणा सार्धं सभार्यः संविवेश ह ॥२-४६-१४॥",
  "सभार्यं सम्प्रसुप्तं तु श्रान्तं सम्प्रेक्ष्य लक्ष्मणः ।\nकथयामास सूताय रामस्य विविधान् गुणान् ॥२-४६-१५॥",
  "जाग्रतोरेव तां रात्रिं सौमित्रेरुदितो रविः ।\nसूतस्य तमसातीरे रामस्य ब्रुवतो गुणान् ॥२-४६-१६॥",
  "गोकुलाकुलतीरायास्तमसाया विदूरतः ।\nअवसत् तत्र तां रात्रिं रामः प्रकृतिभिः सह ॥२-४६-१७॥",
  "उत्थाय च महातेजाः प्रकृतीस्ता निशाम्य च ।\nअब्रवीद् भ्रातरं रामो लक्ष्मणं पुण्यलक्षणम् ॥२-४६-१८॥",
  "अस्मद्व्यपेक्षान् सौमित्रे निर्व्यपेक्षान् गृहेष्वपि ।\nवृक्षमूलेषु संसक्तान् पश्य लक्ष्मण साम्प्रतम् ॥२-४६-१९॥",
  "यथैते नियमं पौराः कुर्वन्त्यस्मन्निवर्तने ।\nअपि प्राणान् न्यसिष्यन्ति न तु त्यक्ष्यन्ति निश्चयम् ॥२-४६-२०॥",
  "यावदेव तु संसुप्तास्तावदेव वयं लघु ।\nरथमारुह्य गच्छामः पन्थानमकुतोभयम् ॥२-४६-२१॥",
  "अतो भूयोऽपि नेदानीमिक्ष्वाकुपुरवासिनः ।\nस्वपेयुरनुरक्ता मा वृक्षमूलेषु संश्रिताः ॥२-४६-२२॥",
  "पौरा ह्यात्मकृताद् दुःखाद् विप्रमोच्या नृपात्मजैः ।\nन तु खल्वात्मना योज्या दुःखेन पुरवासिनः ॥२-४६-२३॥",
  "अब्रवील्लक्ष्मणो रामं साक्षाद् धर्ममिव स्थितम् ।\nरोचते मे तथा प्राज्ञ क्षिप्रमारुह्यतामिति ॥२-४६-२४॥",
  "अथ रामोऽब्रवीत् सूतं शीघ्रं संयुज्यतां रथः ।\nगमिष्यामि ततोऽरण्यं गच्छ शीघ्रमितः प्रभो ॥२-४६-२५॥",
  "सूतस्ततः संत्वरितः स्यन्दनं तैर्हयोत्तमैः ।\nयोजयित्वा तु रामस्य प्राञ्जलिः प्रत्यवेदयत् ॥२-४६-२६॥",
  "अयं युक्तो महाबाहो रथस्ते रथिनां वर ।\nत्वरयाऽऽरोह भद्रं ते ससीतः सहलक्ष्मणः ॥२-४६-२७॥",
  "तं स्यन्दनमधिष्ठाय राघवः सपरिच्छदः ।\nशीघ्रगामाकुलावर्तां तमसामतरन्नदीम् ॥२-४६-२८॥",
  "स संतीर्य महाबाहुः श्रीमान् शिवमकण्टकम् ।\nप्रापद्यत महामार्गमभयं भयदर्शिनाम् ॥२-४६-२९॥",
  "मोहनार्थं तु पौराणां सूतं रामोऽब्रवीद् वचः ।\nउदङ्मुखः प्रयाहि त्वं रथमारुह्य सारथे ॥२-४६-३०॥",
  "मुहूर्तं त्वरितं गत्वा निवर्तय रथं पुनः ।\nयथा न विद्युः पौरा मां तथा कुरु समाहितः ॥२-४६-३१॥",
  "रामस्य तु वचः श्रुत्वा तथा चक्रे च सारथिः ।\nप्रत्यागम्य च रामस्य स्यन्दनं प्रत्यवेदयत् ॥२-४६-३२॥",
  "तौ सम्प्रयुक्तं तु रथं समास्थितौ तदा ससीतौ रघुवंशवर्धनौ ।\nप्रचोदयामास ततस्तुरंगमान् स सारथिर्येन पथा तपोवनम् ॥२-४६-३३॥",
  "ततः समास्थाय रथं महारथः ससारथिर्दाशरथिर्वनं ययौ ।\nउदङ्मुखं तं तु रथं चकार प्रयाणमाङ्गल्यनिमित्तदर्शनात् ॥२-४६-३४॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे पौरमोहनम् नाम षड्चत्वारिंशः सर्गः ॥२-४६॥"
]