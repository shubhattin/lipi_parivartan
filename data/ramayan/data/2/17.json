[
  "श्रीमद्वाल्मीकीयरामायणे अयोध्याकाण्डे रामागमनम् नाम सप्तदशः सर्गः ॥२-१७॥",
  "स रामो रथमास्थाय सम्प्रहृष्टसुहृज्जनः ।\nपताकाध्वजसम्पन्नं महार्हागुरुधूपितम् ॥२-१७-१॥",
  "अपश्यन्नगरं श्रीमान् नानाजनसमन्वितम् ।\nस गृहैरभ्रसंकाशैः पाण्डुरैरुपशोभितम् ॥२-१७-२॥",
  "राजमार्गं ययौ रामो मध्येनागुरुधूपितम् ।\nचन्दनानां च मुख्यानामगुरूणां च संचयैः ॥२-१७-३॥",
  "उत्तमानां च गन्धानां क्षौमकौशाम्बरस्य च ।\nअविद्धाभिश्च मुक्ताभिरुत्तमैः स्फाटिकैरपि ॥२-१७-४॥",
  "शोभमानमसम्बाधं तं राजपथमुत्तमम् ।\nसंवृतं विविधैः पुष्पैर्भक्ष्यैरुच्चावचैरपि ॥२-१७-५॥",
  "ददर्श तं राजपथं दिवि देवपतिर्यथा ।\nदध्यक्षतहविर्लाजैर्धूपैरगुरुचन्दनैः ॥२-१७-६॥",
  "नानामाल्योपगन्धैश्च सदाभ्यर्चितचत्वरम् ।\nआशीर्वादान् बहून् शृण्वन् सुहृद्भिः समुदीरितान् ॥२-१७-७॥",
  "यथार्हं चापि सम्पूज्य सर्वानेव नरान् ययौ ।\nपितामहैराचरितं तथैव प्रपितामहैः ॥२-१७-८॥",
  "अद्योपादाय तं मार्गमभिषिक्तोऽनुपालय ।\nयथा स्म पोषिताः पित्रा यथा सर्वैः पितामहैः ।\nततः सुखतरं सर्वे रामे वत्स्याम राजनि ॥२-१७-९॥",
  "अलमद्य हि भुक्तेन परमार्थैरलं च नः ।\nयदि पश्याम निर्यान्तं रामं राज्ये प्रतिष्ठितम् ॥२-१७-१०॥",
  "ततो हि नः प्रियतरं नान्यत् किंचिद् भविष्यति ।\nयथाभिषेको रामस्य राज्येनामिततेजसः ॥२-१७-११॥",
  "एताश्चान्याश्च सुहृदामुदासीनः शुभाः कथाः ।\nआत्मसम्पूजनीः शृण्वन् ययौ रामो महापथम् ॥२-१७-१२॥",
  "न हि तस्मान्मनः कश्चिच्चक्षुषी वा नरोत्तमात् ।\nनरः शक्नोत्यपाक्रष्टुमतिक्रान्तेऽपि राघवे ॥२-१७-१३॥",
  "यश्च रामं न पश्येत्तु यं च रामो न पश्यति ।\nनिन्दितः सर्वलोकेषु स्वात्माप्येनं विगर्हते ॥२-१७-१४॥",
  "सर्वेषु स हि धर्मात्मा वर्णानां कुरुते दयाम् ।\nचतुर्णां हि वयःस्थानां तेन ते तमनुव्रताः ॥२-१७-१५॥",
  "चतुष्पथान् देवपथांश्चैत्यांश्चायतनानि च ।\nप्रदक्षिणं परिहरज्जगाम नृपतेः सुतः ॥२-१७-१६॥",
  "स राजकुलमासाद्य मेघसङ्घोपमैः शुभैः ।\nप्रासादशृङ्गैर्विविधैः कैलासशिखरोपमैः ॥२-१७-१७॥",
  "आवारयद्भिर्गगनं विमानैरिव पाण्डुरैः ।\nवर्धमानगृहैश्चापि रत्नजालपरिष्कृतैः ॥२-१७-१८॥",
  "तत् पृथिव्यां गृहवरं महेन्द्रसदनोपमम् ।\nराजपुत्रः पितुर्वेश्म प्रविवेश श्रिया ज्वलन् ॥२-१७-१९॥",
  "स कक्ष्या धन्विभिर्गुप्तास्तिस्रोऽतिक्रम्य वाजिभिः ।\nपदातिरपरे कक्ष्ये द्वे जगाम नरोत्तमः ॥२-१७-२०॥",
  "स सर्वाः समतिक्रम्य कक्ष्या दशरथात्मजः ।\nसंनिवर्त्य जनं सर्वं शुद्धान्तःपुरमत्यगात् ॥२-१७-२१॥",
  "तस्मिन् प्रविष्टे पितुरन्तिकं तदा जनः स सर्वो मुदितो नृपात्मजे ।\nप्रतीक्षते तस्य पुनः स्म निर्गमं यथोदयं चन्द्रमसः सरित्पतिः ॥२-१७-२२॥",
  "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे सप्तदशः सर्गः ॥२-१७॥"
]