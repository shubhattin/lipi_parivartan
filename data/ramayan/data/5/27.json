[
  "श्रीमद्वाल्मीकीयरामायणे सुन्दरकाण्डे त्रिजटास्वप्नः नाम सप्तविंशः सर्गः ॥५-२७॥",
  "इत्युक्ताः सीतया घोरं राक्षस्यः क्रोधमूर्च्छिताः ।\nकाश्चिज्जग्मुस्तदाख्यातुं रावणस्य दुरात्मनः ॥५-२७-१॥",
  "ततः सीतामुपागम्य राक्षस्यो भीमदर्शनाः ।\nपुनः परुषमेकार्थमनर्थार्थमथाब्रुवन् ॥५-२७-२॥",
  "अद्येदानीं तवानार्ये सीते पापविनिश्चये ।\nराक्षस्यो भक्षयिष्यन्ति मांसमेतद् यथासुखम् ॥५-२७-३॥",
  "सीतां ताभिरनार्याभिर्दृष्ट्वा संतर्जितां तदा ।\nराक्षसी त्रिजटा वृद्धा प्रबुद्धा वाक्यमब्रवीत् ॥५-२७-४॥",
  "आत्मानं खादतानार्या न सीतां भक्षयिष्यथ ।\nजनकस्य सुतामिष्टां स्नुषां दशरथस्य च ॥५-२७-५॥",
  "स्वप्नो ह्यद्य मया दृष्टो दारुणो रोमहर्षणः ।\nराक्षसानामभावाय भर्तुरस्या भवाय च ॥५-२७-६॥",
  "एवमुक्तास्त्रिजटया राक्षस्यः क्रोधमूर्च्छिताः ।\nसर्वा एवाब्रुवन् भीतास्त्रिजटां तामिदं वचः ॥५-२७-७॥",
  "कथयस्व त्वया दृष्टः स्वप्नोऽयं कीदृशो निशि ।\nतासां श्रुत्वा तु वचनं राक्षसीनां मुखोद्गतम् ॥५-२७-८॥",
  "उवाच वचनं काले त्रिजटा स्वप्नसंश्रितम् ।\nगजदन्तमयीं दिव्यां शिबिकामन्तरिक्षगाम् ॥५-२७-९॥",
  "युक्तां वाजिसहस्रेण स्वयमास्थाय राघवः ।\nशुक्लमाल्याम्बरधरो लक्ष्मणेन समागतः ॥५-२७-१०॥",
  "स्वप्ने चाद्य मया दृष्टा सीता शुक्लाम्बरावृता ।\nसागरेण परिक्षिप्तं श्वेतपर्वतमास्थिता ॥५-२७-११॥",
  "रामेण संगता सीता भास्करेण प्रभा यथा ।\nराघवश्च पुनर्दृष्टश्चतुर्दन्तं महागजम् ॥५-२७-१२॥",
  "आरूढः शैलसंकाशं चकास सहलक्ष्मणः ।\nततस्तु सूर्यसंकाशौ दीप्यमानौ स्वतेजसा ॥५-२७-१३॥",
  "शुक्लमाल्याम्बरधरौ जानकीं पर्युपस्थितौ ।\nततस्तस्य नगस्याग्रे ह्याकाशस्थस्य दन्तिनः ॥५-२७-१४॥",
  "भर्त्रा परिगृहीतस्य जानकी स्कन्धमाश्रिता ।\nभर्तुरङ्कात् समुत्पत्य ततः कमललोचना ॥५-२७-१५॥",
  "चन्द्रसूर्यौ मया दृष्टा पाणिभ्यां परिमार्जती ।\nततस्ताभ्यां कुमाराभ्यामास्थितः स गजोत्तमः ।\nसीतया च विशालाक्ष्या लङ्काया उपरि स्थितः ॥५-२७-१६॥",
  "पाण्डुरर्षभयुक्तेन रथेनाष्टयुजा स्वयम् ।\nइहोपयातः काकुत्स्थः सीतया सह भार्यया ॥५-२७-१७॥",
  "शुक्लमाल्याम्बरधरो लक्ष्मणेन सहागतः ।\nततोऽन्यत्र मया दृष्टो रामः सत्यपराक्रमः ॥५-२७-१८॥",
  "लक्ष्मणेन सह भ्रात्रा सीतया सह वीर्यवान् ।\nआरुह्य पुष्पकं दिव्यं विमानं सूर्यसंनिभम् ॥५-२७-१९॥",
  "उत्तरां दिशमालोच्य प्रस्थितः पुरुषोत्तमः ।\nएवं स्वप्ने मया दृष्टो रामो विष्णुपराक्रमः ॥५-२७-२०॥",
  "लक्ष्मणेन सह भ्रात्रा सीतया सह भार्यया ।\nन हि रामो महातेजाः शक्यो जेतुं सुरासुरैः ॥५-२७-२१॥",
  "राक्षसैर्वापि चान्यैर्वा स्वर्गः पापजनैरिव ।\nरावणश्च मया दृष्टो मुण्डस्तैलसमुक्षितः ॥५-२७-२२॥",
  "रक्तवासाः पिबन्मत्तः करवीरकृतस्रजः ।\nविमानात् पुष्पकादद्य रावणः पतितः क्षितौ ॥५-२७-२३॥",
  "कृष्यमाणः स्त्रिया मुण्डो दृष्टः कृष्णाम्बरः पुनः ।\nरथेन खरयुक्तेन रक्तमाल्यानुलेपनः ॥५-२७-२४॥",
  "पिबंस्तैलं हसन्नृत्यन् भ्रान्तचित्ताकुलेन्द्रियः ।\nगर्दभेन ययौ शीघ्रं दक्षिणां दिशमास्थितः ॥५-२७-२५॥",
  "पुनरेव मया दृष्टो रावणो राक्षसेश्वरः ।\nपतितोऽवाक्शिरा भूमौ गर्दभाद् भयमोहितः ॥५-२७-२६॥",
  "सहसोत्थाय सम्भ्रान्तो भयार्तो मदविह्वलः ।\nउन्मत्तरूपो दिग्वासा दुर्वाक्यं प्रलपन् बहु ॥५-२७-२७॥",
  "दुर्गन्धं दुःसहं घोरं तिमिरं नरकोपमम् ।\nमलपङ्कं प्रविश्याशु मग्नस्तत्र स रावणः ॥५-२७-२८॥",
  "प्रस्थितो दक्षिणामाशां प्रविष्टोऽकर्दमं ह्रदम् ।\nकण्ठे बद्ध्वा दशग्रीवं प्रमदा रक्तवासिनी ॥५-२७-२९॥",
  "काली कर्दमलिप्तांगी दिशं याम्यां प्रकर्षति ।\nएवं तत्र मया दृष्टः कुम्भकर्णो महाबलः ॥५-२७-३०॥",
  "रावणस्य सुताः सर्वे मुण्डास्तैलसमुक्षिताः ।\nवराहेण दशग्रीवः शिशुमारेण चेन्द्रजित् ॥५-२७-३१॥",
  "उष्ट्रेण कुम्भकर्णश्च प्रयातो दक्षिणां दिशम् ।\nएकस्तत्र मया दृष्टः श्वेतच्छत्रो विभीषणः ॥५-२७-३२॥",
  "शुक्लमाल्याम्बरधरः शुक्लगन्धानुलेपनः ।\nशङ्खदुन्दुभिनिर्घोषैर्नृत्तगीतैरलंकृतः ॥५-२७-३३॥",
  "आरुह्य शैलसंकाशं मेघस्तनितनिःस्वनम् ।\nचतुर्दन्तं गजं दिव्यमास्ते तत्र विभीषणः ॥५-२७-३४॥",
  "चतुर्भिः सचिवैः सार्धं वैहायसमुपस्थितः ॥५-२७-३५॥",
  "समाजश्च महान् वृत्तो गीतवादित्रनिःस्वनः ।\nपिबतां रक्तमाल्यानां रक्षसां रक्तवाससाम् ॥५-२७-३६॥",
  "लङ्का चेयं पुरी रम्या सवाजिरथकुञ्जरा ।\nसागरे पतिता दृष्टा भग्नगोपुरतोरणा ॥५-२७-३७॥",
  "लङ्का दृष्टा मया स्वप्ने रावणेनाभिरक्षिता ।\nदग्धा रामस्य दूतेन वानरेण तरस्विना ॥५-२७-३८॥",
  "पीत्वा तैलं प्रमत्ताश्च प्रहसन्त्यो महास्वनाः ।\nलङ्कायां भस्मरूक्षायां सर्वा राक्षसयोषितः ॥५-२७-३९॥",
  "कुम्भकर्णादयश्चेमे सर्वे राक्षसपुंगवाः ।\nरक्तं निवसनं गृह्य प्रविष्टा गोमयह्रदम् ॥५-२७-४०॥",
  "अपगच्छत पश्यध्वं सीतामाप्नोति राघवः ।\nघातयेत् परमामर्षी युष्मान् सार्धं हि राक्षसैः ॥५-२७-४१॥",
  "प्रियां बहुमतां भार्यां वनवासमनुव्रताम् ।\nभर्त्सितां तर्जितां वापि नानुमंस्यति राघवः ॥५-२७-४२॥",
  "तदलं क्रूरवाक्यैश्च सान्त्वमेवाभिधीयताम् ।\nअभियाचाम वैदेहीमेतद्धि मम रोचते ॥५-२७-४३॥",
  "यस्या ह्येवंविधः स्वप्नो दुःखितायाः प्रदृश्यते ।\nसा दुःखैर्बहुभिर्मुक्ता प्रियं प्राप्नोत्यनुत्तमम् ॥५-२७-४४॥",
  "भर्त्सितामपि याचध्वं राक्षस्यः किं विवक्षया ।\nराघवाद्धि भयं घोरं राक्षसानामुपस्थितम् ॥५-२७-४५॥",
  "प्रणिपातप्रसन्ना हि मैथिली जनकात्मजा ।\nअलमेषा परित्रातुं राक्षस्यो महतो भयात् ॥५-२७-४६॥",
  "अपि चास्या विशालाक्ष्या न किंचिदुपलक्षये ।\nविरूपमपि चांगेषु सुसूक्ष्ममपि लक्षणम् ॥५-२७-४७॥",
  "छायावैगुण्यमात्रं तु शङ्के दुःखमुपस्थितम् ।\nअदुःखार्हामिमां देवीं वैहायसमुपस्थिताम् ॥५-२७-४८॥",
  "अर्थसिद्धिं तु वैदेह्याः पश्याम्यहमुपस्थिताम् ।\nराक्षसेन्द्रविनाशं च विजयं राघवस्य च ॥५-२७-४९॥",
  "निमित्तभूतमेतत् तु श्रोतुमस्या महत् प्रियम् ।\nदृश्यते च स्फुरच्चक्षुः पद्मपत्रमिवायतम् ॥५-२७-५०॥",
  "ईषद्धि हृषितो वास्या दक्षिणाया ह्यदक्षिणः ।\nअकस्मादेव वैदेह्या बाहुरेकः प्रकम्पते ॥५-२७-५१॥",
  "करेणुहस्तप्रतिमः सव्यश्चोरुरनुत्तमः ।\nवेपन् कथयतीवास्या राघवं पुरतः स्थितम् ॥५-२७-५२॥",
  "पक्षी च शाखानिलयं प्रविष्टः पुनः पुनश्चोत्तमसान्त्ववादी ।\nसुस्वागतां वाचमुदीरयाणः पुनः पुनश्चोदयतीव हृष्टः ॥५-२७-५३॥",
  "ततः सा ह्रीमती बाला भर्तुर्विजयहर्षिता ।\nअवोचद् यदि तत् तथ्यं भवेयं शरणं हि वः ॥५-२७-५४॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे सप्तविंशः सर्गः ॥५-२७॥"
]