[
  "श्रीमद्वाल्मीकीयरामायणे सुन्दरकाण्डे विश्वासोत्पादनम् नाम पञ्चत्रिंशः सर्गः ॥५-३५॥",
  "तां तु रामकथां श्रुत्वा वैदेही वानरर्षभात् ।\nउवाच वचनं सान्त्वमिदं मधुरया गिरा ॥५-३५-१॥",
  "क्व ते रामेण संसर्गः कथं जानासि लक्ष्मणम् ।\nवानराणां नराणां च कथमासीत् समागमः ॥५-३५-२॥",
  "यानि रामस्य चिह्नानि लक्ष्मणस्य च वानर ।\nतानि भूयः समाचक्ष्व न मां शोकः समाविशेत् ॥५-३५-३॥",
  "कीदृशं तस्य संस्थानं रूपं तस्य च कीदृशम् ।\nकथमूरू कथं बाहू लक्ष्मणस्य च शंस मे ॥५-३५-४॥",
  "एवमुक्तस्तु वैदेह्या हनूमान् मारुतात्मजः ।\nततो रामं यथातत्त्वमाख्यातुमुपचक्रमे ॥५-३५-५॥",
  "जानन्ती बत दिष्ट्या मां वैदेहि परिपृच्छसि ।\nभर्तुः कमलपत्राक्षि संस्थानं लक्ष्मणस्य च ॥५-३५-६॥",
  "यानि रामस्य चिह्नानि लक्ष्मणस्य च यानि वै ।\nलक्षितानि विशालाक्षि वदतः शृणु तानि मे ॥५-३५-७॥",
  "रामः कमलपत्राक्षः पूर्णचन्द्रनिभाननः ।\nरूपदाक्षिण्यसम्पन्नः प्रसूतो जनकात्मजे ॥५-३५-८॥",
  "तेजसाऽऽदित्यसंकाशः क्षमया पृथिवीसमः ।\nबृहस्पतिसमो बुद्ध्या यशसा वासवोपमः ॥५-३५-९॥",
  "रक्षिता जीवलोकस्य स्वजनस्य च रक्षिता ।\nरक्षिता स्वस्य वृत्तस्य धर्मस्य च परंतपः ॥५-३५-१०॥",
  "रामो भामिनि लोकस्य चातुर्वर्ण्यस्य रक्षिता ।\nमर्यादानां च लोकस्य कर्ता कारयिता च सः ॥५-३५-११॥",
  "अर्चिष्मानर्चितोऽत्यर्थं ब्रह्मचर्यव्रते स्थितः ।\nसाधूनामुपकारज्ञः प्रचारज्ञश्च कर्मणाम् ॥५-३५-१२॥",
  "राजनीत्यां विनीतश्च ब्राह्मणानामुपासकः ।\nज्ञानवान् शीलसम्पन्नो विनीतश्च परंतपः ॥५-३५-१३॥",
  "यजुर्वेदविनीतश्च वेदविद्भिः सुपूजितः ।\nधनुर्वेदे च वेदे च वेदाङ्गेषु च निष्ठितः ॥५-३५-१४॥",
  "विपुलांसो महाबाहुः कम्बुग्रीवः शुभाननः ।\nगूढजत्रुः सुताम्राक्षो रामो नाम जनैः श्रुतः ॥५-३५-१५॥",
  "दुन्दुभिस्वननिर्घोषः स्निग्धवर्णः प्रतापवान् ।\nसमश्च सुविभक्ताङ्गो वर्णं श्यामं समाश्रितः ॥५-३५-१६॥",
  "त्रिस्थिरस्त्रिप्रलम्बश्च त्रिसमस्त्रिषु चोन्नतः ।\nत्रिताम्रस्त्रिषु च स्निग्धो गम्भीरस्त्रिषु नित्यशः ॥५-३५-१७॥",
  "त्रिवलीमांस्त्र्यवनतश्चतुर्व्यङ्गस्त्रिशीर्षवान् ।\nचतुष्कलश्चतुर्लेखश्चतुष्किष्कुश्चतुःसमः ॥५-३५-१८॥",
  "चतुर्दशसमद्वन्द्वश्चतुर्दंष्ट्रश्चतुर्गतिः ।\nमहोष्ठहनुनासश्च पञ्चस्निग्धोऽष्टवंशवान् ॥५-३५-१९॥",
  "दशपद्मो दशबृहत् त्रिभिर्व्याप्तो द्विशुक्लवान् ।\nषडुन्नतो नवतनुस्त्रिभिर्व्याप्नोति राघवः ॥५-३५-२०॥",
  "सत्यधर्मरतः श्रीमान् संग्रहानुग्रहे रतः ।\nदेशकालविभागज्ञः सर्वलोकप्रियंवदः ॥५-३५-२१॥",
  "भ्राता चास्य च वैमात्रः सौमित्रिरमितप्रभः ।\nअनुरागेण रूपेण गुणैश्चापि तथाविधः ॥५-३५-२२॥",
  "स सुवर्णच्छविः श्रीमान् रामः श्यामो महायशाः ।\nतावुभौ नरशार्दूलौ त्वद्दर्शनकृतोत्सवौ ॥५-३५-२३॥",
  "विचिन्वन्तौ महीं कृत्स्नामस्माभिः सह संगतौ ।\nत्वामेव मार्गमाणौ तौ विचरन्तौ वसुन्धराम् ॥५-३५-२४॥",
  "ददर्शतुर्मृगपतिं पूर्वजेनावरोपितम् ।\nऋष्यमूकस्य मूले तु बहुपादपसंकुले ॥५-३५-२५॥",
  "भ्रातुर्भयार्तमासीनं सुग्रीवं प्रियदर्शनम् ।\nवयं च हरिराजं तं सुग्रीवं सत्यसङ्गरम् ॥५-३५-२६॥",
  "परिचर्यामहे राज्यात् पूर्वजेनावरोपितम् ।\nततस्तौ चीरवसनौ धनुःप्रवरपाणिनौ ॥५-३५-२७॥",
  "ऋष्यमूकस्य शैलस्य रम्यं देशमुपागतौ ।\nस तौ दृष्ट्वा नरव्याघ्रौ धन्विनौ वानरर्षभः ॥५-३५-२८॥",
  "अभिप्लुतो गिरेस्तस्य शिखरं भयमोहितः ।\nततः स शिखरे तस्मिन् वानरेन्द्रो व्यवस्थितः ॥५-३५-२९॥",
  "तयोः समीपं मामेव प्रेषयामास सत्वरम् ।\nतावहं पुरुषव्याघ्रौ सुग्रीववचनात् प्रभू ॥५-३५-३०॥",
  "रूपलक्षणसम्पन्नौ कृताञ्जलिरुपस्थितः ।\nतौ परिज्ञाततत्त्वार्थौ मया प्रीतिसमन्वितौ ॥५-३५-३१॥",
  "पृष्ठमारोप्य तं देशं प्रापितौ पुरुषर्षभौ ।\nनिवेदितौ च तत्त्वेन सुग्रीवाय महात्मने ॥५-३५-३२॥",
  "तयोरन्योन्यसम्भाषाद् भृशं प्रीतिरजायत ।\nतत्र तौ कीर्तिसम्पन्नौ हरीश्वरनरेश्वरौ ॥५-३५-३३॥",
  "परस्परकृताश्वासौ कथया पूर्ववृत्तया ।\nतं ततः सान्त्वयामास सुग्रीवं लक्ष्मणाग्रजः ॥५-३५-३४॥",
  "स्त्रीहेतोर्वालिना भ्रात्रा निरस्तं पुरुतेजसा ।\nततस्त्वन्नाशजं शोकं रामस्याक्लिष्टकर्मणः ॥५-३५-३५॥",
  "लक्ष्मणो वानरेन्द्राय सुग्रीवाय न्यवेदयत् ।\nस श्रुत्वा वानरेन्द्रस्तु लक्ष्मणेनेरितं वचः ॥५-३५-३६॥",
  "तदासीन्निष्प्रभोऽत्यर्थं ग्रहग्रस्त इवांशुमान् ।\nततस्त्वद्गात्रशोभीनि रक्षसा ह्रियमाणया ॥५-३५-३७॥",
  "यान्याभरणजालानि पातितानि महीतले ।\nतानि सर्वाणि रामाय आनीय हरियूथपाः ॥५-३५-३८॥",
  "संहृष्टा दर्शयामासुर्गतिं तु न विदुस्तव ।\nतानि रामाय दत्तानि मयैवोपहृतानि च ॥५-३५-३९॥",
  "स्वनवन्त्यवकीर्णानि तस्मिन् विहतचेतसि ।\nतान्यङ्के दर्शनीयानि कृत्वा बहुविधं तदा ॥५-३५-४०॥",
  "तेन देवप्रकाशेन देवेन परिदेवितम् ।\nपश्यतस्तानि रुदतस्ताम्यतश्च पुनः पुनः ॥५-३५-४१॥",
  "प्रादीपयद् दाशरथेस्तदा शोकहुताशनम् ॥५-३५-४२॥",
  "शायितं च चिरं तेन दुःखार्तेन महात्मना ।\nमयापि विविधैर्वाक्यैः कृच्छ्रादुत्थापितः पुनः ॥५-३५-४३॥",
  "तानि दृष्ट्वा महार्हाणि दर्शयित्वा मुहुर्मुहुः ।\nराघवः सहसौमित्रिः सुग्रीवे संन्यवेशयत् ॥५-३५-४४॥",
  "स तवादर्शनादार्ये राघवः परितप्यते ।\nमहता ज्वलता नित्यमग्निनेवाग्निपर्वतः ॥५-३५-४५॥",
  "त्वत्कृते तमनिद्रा च शोकश्चिन्ता च राघवम् ।\nतापयन्ति महात्मानमग्न्यगारमिवाग्नयः ॥५-३५-४६॥",
  "तवादर्शनशोकेन राघवः परिचाल्यते ।\nमहता भूमिकम्पेन महानिव शिलोच्चयः ॥५-३५-४७॥",
  "काननानि सुरम्याणि नदीप्रस्रवणानि च ।\nचरन् न रतिमाप्नोति त्वामपश्यन् नृपात्मजे ॥५-३५-४८॥",
  "स त्वां मनुजशार्दूलः क्षिप्रं प्राप्स्यति राघवः ।\nसमित्रबान्धवं हत्वा रावणं जनकात्मजे ॥५-३५-४९॥",
  "सहितौ रामसुग्रीवावुभावकुरुतां तदा ।\nसमयं वालिनं हन्तुं तव चान्वेषणं प्रति ॥५-३५-५०॥",
  "ततस्ताभ्यां कुमाराभ्यां वीराभ्यां स हरीश्वरः ।\nकिष्किन्धां समुपागम्य वाली युद्धे निपातितः ॥५-३५-५१॥",
  "ततो निहत्य तरसा रामो वालिनमाहवे ।\nसर्वर्क्षहरिसङ्घानां सुग्रीवमकरोत् पतिम् ॥५-३५-५२॥",
  "रामसुग्रीवयोरैक्यं देव्येवं समजायत ।\nहनूमन्तं च मां विद्धि तयोर्दूतमुपागतम् ॥५-३५-५३॥",
  "स्वं राज्यं प्राप्य सुग्रीवः स्वानानीय महाकपीन् ।\nत्वदर्थं प्रेषयामास दिशो दश महाबलान् ॥५-३५-५४॥",
  "आदिष्टा वानरेन्द्रेण सुग्रीवेण महौजसः ।\nअद्रिराजप्रतीकाशाः सर्वतः प्रस्थिता महीम् ॥५-३५-५५॥",
  "ततस्ते मार्गमाणा वै सुग्रीववचनातुराः ।\nचरन्ति वसुधां कृत्स्नां वयमन्ये च वानराः ॥५-३५-५६॥",
  "अङ्गदो नाम लक्ष्मीवान् वालिसूनुर्महाबलः ।\nप्रस्थितः कपिशार्दूलस्त्रिभागबलसंवृतः ॥५-३५-५७॥",
  "तेषां नो विप्रणष्टानां विन्ध्ये पर्वतसत्तमे ।\nभृशं शोकपरीतानामहोरात्रगणा गताः ॥५-३५-५८॥",
  "ते वयं कार्यनैराश्यात् कालस्यातिक्रमेण च ।\nभयाच्च कपिराजस्य प्राणांस्त्यक्तुमुपस्थिताः ॥५-३५-५९॥",
  "विचित्य गिरिदुर्गाणि नदीप्रस्रवणानि च ।\nअनासाद्य पदं देव्याः प्राणांस्त्यक्तुं व्यवस्थिताः ॥५-३५-६०॥",
  "ततस्तस्य गिरेर्मूर्ध्नि वयं प्रायमुपास्महे ।\nदृष्ट्वा प्रायोपविष्टांश्च सर्वान् वानरपुङ्गवान् ॥५-३५-६१॥",
  "भृशं शोकार्णवे मग्नः पर्यदेवयदङ्गदः ।\nतव नाशं च वैदेहि वालिनश्च तथा वधम् ॥५-३५-६२॥",
  "प्रायोपवेशमस्माकं मरणं च जटायुषः ।\nतेषां नः स्वामिसंदेशान्निराशानां मुमूर्षताम् ॥५-३५-६३॥",
  "कार्यहेतोरिहायातः शकुनिर्वीर्यवान् महान् ।\nगृध्रराजस्य सोदर्यः सम्पातिर्नाम गृध्रराट् ॥५-३५-६४॥",
  "श्रुत्वा भ्रातृवधं कोपादिदं वचनमब्रवीत् ।\nयवीयान् केन मे भ्राता हतः क्व च निपातितः ॥५-३५-६५॥",
  "एतदाख्यातुमिच्छामि भवद्भिर्वानरोत्तमाः ।\nअङ्गदोऽकथयत् तस्य जनस्थाने महद्वधम् ॥५-३५-६६॥",
  "रक्षसा भीमरूपेण त्वामुद्दिश्य यथार्थतः ।\nजटायोस्तु वधं श्रुत्वा दुःखितः सोऽरुणात्मजः ॥५-३५-६७॥",
  "त्वामाह स वरारोहे वसन्तीं रावणालये ।\nतस्य तद् वचनं श्रुत्वा सम्पातेः प्रीतिवर्धनम् ॥५-३५-६८॥",
  "अङ्गदप्रमुखाः सर्वे ततः प्रस्थापिता वयम् ।\nविन्ध्यादुत्थाय सम्प्राप्ताः सागरस्यान्तमुत्तमम् ॥५-३५-६९॥",
  "त्वद्दर्शने कृतोत्साहा हृष्टाः पुष्टाः प्लवङ्गमाः ।\nअङ्गदप्रमुखाः सर्वे वेलोपान्तमुपागताः ॥५-३५-७०॥",
  "चिन्तां जग्मुः पुनर्भीमां त्वद्दर्शनसमुत्सुकाः ।\nअथाहं हरिसैन्यस्य सागरं दृश्य सीदतः ॥५-३५-७१॥",
  "व्यवधूय भयं तीव्रं योजनानां शतं प्लुतः ।\nलङ्का चापि मया रात्रौ प्रविष्टा राक्षसाकुला ॥५-३५-७२॥",
  "रावणश्च मया दृष्टस्त्वं च शोकनिपीडिता ।\nएतत् ते सर्वमाख्यातं यथावृत्तमनिन्दिते ॥५-३५-७३॥",
  "अभिभाषस्व मां देवि दूतो दाशरथेरहम् ।\nतन्मां रामकृतोद्योगं त्वन्निमित्तमिहागतम् ॥५-३५-७४॥",
  "सुग्रीवसचिवं देवि बुद्ध्यस्व पवनात्मजम् ।\nकुशली तव काकुत्स्थः सर्वशस्त्रभृतां वरः ॥५-३५-७५॥",
  "गुरोराराधने युक्तो लक्ष्मणः शुभलक्षणः ।\nतस्य वीर्यवतो देवि भर्तुस्तव हिते रतः ॥५-३५-७६॥",
  "अहमेकस्तु सम्प्राप्तः सुग्रीववचनादिह ।\nमयेयमसहायेन चरता कामरूपिणा ॥५-३५-७७॥",
  "दक्षिणा दिगनुक्रान्ता त्वन्मार्गविचयैषिणा ।\nदिष्ट्याहं हरिसैन्यानां त्वन्नाशमनुशोचताम् ॥५-३५-७८॥",
  "अपनेष्यामि संतापं तवाधिगमशासनात् ।\nदिष्ट्या हि न मम व्यर्थं सागरस्येह लङ्घनम् ॥५-३५-७९॥",
  "प्राप्स्याम्यहमिदं देवि त्वद्दर्शनकृतं यशः ।\nराघवश्च महावीर्यः क्षिप्रं त्वामभिपत्स्यते ॥५-३५-८०॥",
  "सपुत्रबान्धवं हत्वा रावणं राक्षसाधिपम् ।\nमाल्यवान् नाम वैदेहि गिरीणामुत्तमो गिरिः ॥५-३५-८१॥",
  "ततो गच्छति गोकर्णं पर्वतं केसरी हरिः ।\nस च देवर्षिभिर्दिष्टः पिता मम महाकपिः ।\nतीर्थे नदीपतेः पुण्ये शम्बसादनमुद्धरन् ॥५-३५-८२॥",
  "यस्याहं हरिणः क्षेत्रे जातो वातेन मैथिलि ।\nहनूमानिति विख्यातो लोके स्वेनैव कर्मणा ॥५-३५-८३॥",
  "विश्वासार्थं तु वैदेहि भर्तुरुक्ता मया गुणाः ।\nअचिरात् त्वामितो देवि राघवो नयिता ध्रुवम् ॥५-३५-८४॥",
  "एवं विश्वासिता सीता हेतुभिः शोककर्शिता ।\nउपपन्नैरभिज्ञानैर्दूतं तमधिगच्छति ॥५-३५-८५॥",
  "अतुलं च गता हर्षं प्रहर्षेण तु जानकी ।\nनेत्राभ्यां वक्रपक्ष्माभ्यां मुमोचानन्दजं जलम् ॥५-३५-८६॥",
  "चारु तद् वदनं तस्यास्ताम्रशुक्लायतेक्षणम् ।\nअशोभत विशालाक्ष्या राहुमुक्त इवोडुराट् ॥५-३५-८७॥",
  "हनूमन्तं कपिं व्यक्तं मन्यते नान्यथेति सा ।\nअथोवाच हनूमांस्तामुत्तरं प्रियदर्शनाम् ॥५-३५-८८॥",
  "एतत् ते सर्वमाख्यातं समाश्वसिहि मैथिलि ।\nकिं करोमि कथं वा ते रोचते प्रतियाम्यहम् ॥५-३५-८९॥",
  "हतेऽसुरे संयति शम्बसादने कपिप्रवीरेण महर्षिचोदनात् ।\nततोऽस्मि वायुप्रभवो हि मैथिलि प्रभावतस्तत्प्रतिमश्च वानरः ॥५-३५-९०॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे पञ्चत्रिंशः सर्गः ॥५-३५॥"
]