[
  "श्रीमद्वाल्मीकीयरामायणे सुन्दरकाण्डे रावणतृणीकरणम् नाम एकविंशः सर्गः ॥५-२१॥",
  "तस्य तद् वचनं श्रुत्वा सीता रौद्रस्य रक्षसः ।\nआर्ता दीनस्वरा दीनं प्रत्युवाच ततः शनैः ॥५-२१-१॥",
  "दुःखार्ता रुदती सीता वेपमाना तपस्विनी ।\nचिन्तयन्ती वरारोहा पतिमेव पतिव्रता ॥५-२१-२॥",
  "तृणमन्तरतः कृत्वा प्रत्युवाच शुचिस्मिता ।\nनिवर्तय मनो मत्तः स्वजने प्रीयतां मनः ॥५-२१-३॥",
  "न मां प्रार्थयितुं युक्तस्त्वं सिद्धिमिव पापकृत् ।\nअकार्यं न मया कार्यमेकपत्न्या विगर्हितम् ॥५-२१-४॥",
  "कुलं सम्प्राप्तया पुण्यं कुले महति जातया ।\nएवमुक्त्वा तु वैदेही रावणं तं यशस्विनी ॥५-२१-५॥",
  "रावणं पृष्ठतः कृत्वा भूयो वचनमब्रवीत् ।\nनाहमौपयिकी भार्या परभार्या सती तव ॥५-२१-६॥",
  "साधु धर्ममवेक्षस्व साधु साधुव्रतं चर ।\nयथा तव तथान्येषां रक्ष्या दारा निशाचर ॥५-२१-७॥",
  "आत्मानमुपमां कृत्वा स्वेषु दारेषु रम्यताम् ।\nअतुष्टं स्वेषु दारेषु चपलं चपलेन्द्रियम् ।\nनयन्ति निकृतिप्रज्ञं परदाराः पराभवम् ॥५-२१-८॥",
  "इह सन्तो न वा सन्ति सतो वा नानुवर्तसे ।\nयथा हि विपरीता ते बुद्धिराचारवर्जिता ॥५-२१-९॥",
  "वचो मिथ्याप्रणीतात्मा पथ्यमुक्तं विचक्षणैः ।\nराक्षसानामभावाय त्वं वा न प्रतिपद्यसे ॥५-२१-१०॥",
  "अकृतात्मानमासाद्य राजानमनये रतम् ।\nसमृद्धानि विनश्यन्ति राष्ट्राणि नगराणि च ॥५-२१-११॥",
  "तथैव त्वां समासाद्य लंका रत्नौघसंकुला ।\nअपराधात् तवैकस्य नचिराद् विनशिष्यति ॥५-२१-१२॥",
  "स्वकृतैर्हन्यमानस्य रावणादीर्घदर्शिनः ।\nअभिनन्दन्ति भूतानि विनाशे पापकर्मणः ॥५-२१-१३॥",
  "एवं त्वां पापकर्माणं वक्ष्यन्ति निकृता जनाः ।\nदिष्ट्यैतद् व्यसनं प्राप्तो रौद्र इत्येव हर्षिताः ॥५-२१-१४॥",
  "शक्या लोभयितुं नाहमैश्वर्येण धनेन वा ।\nअनन्या राघवेणाहं भास्करेण यथा प्रभा ॥५-२१-१५॥",
  "उपधाय भुजं तस्य लोकनाथस्य सत्कृतम् ।\nकथं नामोपधास्यामि भुजमन्यस्य कस्यचित् ॥५-२१-१६॥",
  "अहमौपयिकी भार्या तस्यैव च धरापतेः ।\nव्रतस्नातस्य विद्येव विप्रस्य विदितात्मनः ॥५-२१-१७॥",
  "साधु रावण रामेण मां समानय दुःखिताम् ।\nवने वासितया सार्धं करेण्वेव गजाधिपम् ॥५-२१-१८॥",
  "मित्रमौपयिकं कर्तुं रामः स्थानं परीप्सता ।\nबन्धं चानिच्छता घोरं त्वयासौ पुरुषर्षभः ॥५-२१-१९॥",
  "विदितः सर्वधर्मज्ञः शरणागतवत्सलः ।\nतेन मैत्री भवतु ते यदि जीवितुमिच्छसि ॥५-२१-२०॥",
  "प्रसादयस्व त्वं चैनं शरणागतवत्सलम् ।\nमां चास्मै प्रयतो भूत्वा निर्यातयितुमर्हसि ॥५-२१-२१॥",
  "एवं हि ते भवेत् स्वस्ति सम्प्रदाय रघूत्तमे ।\nअन्यथा त्वं हि कुर्वाणः परां प्राप्स्यसि चापदम् ॥५-२१-२२॥",
  "वर्जयेद् वज्रमुत्सृष्टं वर्जयेदन्तकश्चिरम् ।\nत्वद्विधं न तु संक्रुद्धो लोकनाथः स राघवः ॥५-२१-२३॥",
  "रामस्य धनुषः शब्दं श्रोष्यसि त्वं महास्वनम् ।\nशतक्रतुविसृष्टस्य निर्घोषमशनेरिव ॥५-२१-२४॥",
  "इह शीघ्रं सुपर्वाणो ज्वलितास्या इवोरगाः ।\nइषवो निपतिष्यन्ति रामलक्ष्मणलक्षिताः ॥५-२१-२५॥",
  "रक्षांसि निहनिष्यन्तः पुर्यामस्यां न संशयः ।\nअसम्पातं करिष्यन्ति पतन्तः कङ्कवाससः ॥५-२१-२६॥",
  "राक्षसेन्द्रमहासर्पान् स रामगरुडो महान् ।\nउद्धरिष्यति वेगेन वैनतेय इवोरगान् ॥५-२१-२७॥",
  "अपनेष्यति मां भर्ता त्वत्तः शीघ्रमरिंदमः ।\nअसुरेभ्यः श्रियं दीप्तां विष्णुस्त्रिभिरिव क्रमैः ॥५-२१-२८॥",
  "जनस्थाने हतस्थाने निहते रक्षसां बले ।\nअशक्तेन त्वया रक्षः कृतमेतदसाधु वै ॥५-२१-२९॥",
  "आश्रमं तत्तयोः शून्यं प्रविश्य नरसिंहयोः ।\nगोचरं गतयोर्भ्रात्रोरपनीता त्वयाधम ॥५-२१-३०॥",
  "नहि गन्धमुपाघ्राय रामलक्ष्मणयोस्त्वया ।\nशक्यं संदर्शने स्थातुं शुना शार्दूलयोरिव ॥५-२१-३१॥",
  "तस्य ते विग्रहे ताभ्यां युगग्रहणमस्थिरम् ।\nवृत्रस्येवेन्द्रबाहुभ्यां बाहोरेकस्य विग्रहे ॥५-२१-३२॥",
  "क्षिप्रं तव स नाथो मे रामः सौमित्रिणा सह ।\nतोयमल्पमिवादित्यः प्राणानादास्यते शरैः ॥५-२१-३३॥",
  "गिरिं कुबेरस्य गतोऽथवाऽऽलयं सभां गतो वा वरुणस्य राज्ञः ।\nअसंशयं दाशरथेर्विमोक्ष्यसे महाद्रुमः कालहतोऽशनेरिव ॥५-२१-३४॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे एकविंशः सर्गः ॥५-२१॥"
]