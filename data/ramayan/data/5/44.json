[
  "अथ श्रीमद्वाल्मीकीयरामायणे सुन्दरकाण्डे जम्बुमालिवधः नाम चतुश्चत्वारिंशः सर्गः ॥५-४४॥",
  "संदिष्टो राक्षसेन्द्रेण प्रहस्तस्य सुतो बली ।\nजम्बुमाली महादंष्ट्रो निर्जगाम धनुर्धरः ॥५-४४-१॥",
  "रक्तमाल्याम्बरधरः स्रग्वी रुचिरकुण्डलः ।\nमहान् विवृत्तनयनश्चण्डः समरदुर्जयः ॥५-४४-२॥",
  "धनुः शक्रधनुःप्रख्यं महद्रुचिरसायकम् ।\nविस्फारयानो वेगेन वज्राशनिसमस्वनम् ॥५-४४-३॥",
  "तस्य विस्फारघोषेण धनुषो महता दिशः ।\nप्रदिशश्च नभश्चॆव सहसा समपूर्यत ॥५-४४-४॥",
  "रथेन खरयुक्तेन तमागतमुदीक्ष्य सः ।\nहनुमान् वेगसंपन्नो जहर्ष च ननाद च ॥५-४४-५॥",
  "तं तोरणविटङ्कस्थं हनुमन्तं महाकपिम् ।\nजम्बुमाली महाबाहुर्विव्याध निशितैः शरैः ॥५-४४-६॥",
  "अर्धचन्द्रेण वदने शिरस्येकेन कर्णिना ।\nबाह्वोर्विव्याध नाराचैर्दशभिस्तं कपीश्वरम् ॥५-४४-७॥",
  "तस्य तच्छुशुभे ताम्रं शरेणाभिहतं मुखम् ।\nशरदीवाम्बुजम्फुल्लं विद्धं भास्कररश्मिना ॥५-४४-८॥",
  "तत्तस्य रक्तं रक्तेन रञ्जितं शुशुभे मुखम् ।\nयथाकाशे महापद्मं सिक्तं चन्दनबिन्दुभिः ॥५-४४-९॥",
  "चुकोप बाणाभिहतो राक्षसस्य महाकपिः ।\nततः पार्श्वेतिविपुलां ददर्श महतीं शिलाम् ॥५-४४-१०॥",
  "तरसा तां समुत्पाट्य चिक्षेप बलवद्बली ।\nतां शरैर्दशभिः क्रुद्धस्ताडयामास राक्षसः ॥५-४४-११॥",
  "विपन्नं कर्म तद्दृष्ट्वा हनुमांश्चण्डविक्रमः ।\nसालं विपुलमुत्पाट्य भ्रामयामास वीर्यवान् ॥५-४४-१२॥",
  "भ्रामयन्तं कपिं दृष्ट्वा सालवृक्षं महाबलम् ।\nचिक्षेप सुबहून् बाणान् जम्बुमाली महाबलः ॥५-४४-१३॥",
  "सालं चतुर्भिश्चिच्छेद वानरं पञ्चभिर्भुजे ।\nशिरस्येकेन बाणेन दशभिस्तु स्तनान्तरे ॥५-४४-१४॥",
  "स शरैः पूरिततनुः क्रोधेन महता वृतः ।\nतमेव परिघं गृह्य भ्रामयामास वेगतः ॥५-४४-१५॥",
  "अतिवेगोतिवेगेन भ्रामयित्वा बलोत्कटः ।\nपरिघं पातयामास जम्बुमालेर्महोरसि ॥५-४४-१६॥",
  "तस्य चैव शिरो नास्ति न बाहू न च जानुनी ।\nन धनुर्नरथो नाश्वास्तत्रादृश्यन्त नेषवः ॥५-४४-१७॥",
  "स हतस्तरसा तेन जम्बुमाली महाबलः ।\nपपात निहतो भूवौ चूर्णिताङ्गविभूषणः ॥५-४४-१८॥",
  "जम्बुमालिं च निहतं किङ्करांश्च महाबलान् ।\nचुक्रोध रावणः श्रुत्वा कोपसंरक्त लोचनः ॥५-४४-१९॥",
  "स रोषसंवर्तितताम्रलोचनः प्रहस्त पुत्रे निहते महाबले ।\nअमात्यपुत्रानतिवीर्यविक्रमान् समादिदेशाशु निशाचरेश्वरः ॥५-४४-२०॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे जम्बुमालिवधः नाम चतुश्चत्वारिंशः सर्गः ॥५-४४॥"
]