[
  "श्रीमद्वाल्मीकीयरामायणे सुन्दरकाण्डे सीतोपलम्भः नाम पञ्चदशः सर्गः ॥५-१५॥",
  "स वीक्षमाणस्तत्रस्थो मार्गमाणश्च मैथिलीम् ।\nअवेक्षमाणश्च महीं सर्वां तामन्ववैक्षत ॥५-१५-१॥",
  "संतानकलताभिश्च पादपैरुपशोभिताम् ।\nदिव्यगन्धरसोपेतां सर्वतः समलंकृताम् ॥५-१५-२॥",
  "तां स नन्दनसंकाशां मृगपक्षिभिरावृताम् ।\nहर्म्यप्रासादसम्बाधां कोकिलाकुलनिःस्वनाम् ॥५-१५-३॥",
  "काञ्चनोत्पलपद्माभिर्वापीभिरुपशोभिताम् ।\nबह्वासनकुथोपेतां बहुभूमिगृहायुताम् ॥५-१५-४॥",
  "सर्वर्तुकुसुमै रम्यैः फलवद्भिश्च पादपैः ।\nपुष्पितानामशोकानां श्रिया सूर्योदयप्रभाम् ॥५-१५-५॥",
  "प्रदीप्तामिव तत्रस्थो मारुतिः समुदैक्षत ।\nनिष्पत्रशाखां विहगैः क्रियमाणामिवासकृत् ॥५-१५-६॥",
  "विनिष्पतद्भिः शतशश्चित्रैः पुष्पावतंसकैः ।\nसमूलपुष्परचितैरशोकैः शोकनाशनैः ॥५-१५-७॥",
  "पुष्पभारातिभारैश्च स्पृशद्भिरिव मेदिनीम् ।\nकर्णिकारैः कुसुमितैः किंशुकैश्च सुपुष्पितैः ॥५-१५-८॥",
  "स देशः प्रभया तेषां प्रदीप्त इव सर्वतः ।\nपुंनागाः सप्तपर्णाश्च चम्पकोद्दालकास्तथा ॥५-१५-९॥",
  "विवृद्धमूला बहवः शोभन्ते स्म सुपुष्पिताः ।\nशातकुम्भनिभाः केचित् केचिदग्निशिखप्रभाः ॥५-१५-१०॥",
  "नीलाञ्जननिभाः केचित् तत्राशोकाः सहस्रशः ।\nनन्दनं विबुधोद्यानं चित्रं चैत्ररथं यथा ॥५-१५-११॥",
  "अतिवृत्तमिवाचिन्त्यं दिव्यं रम्यश्रियायुतम् ।\nद्वितीयमिव चाकाशं पुष्पज्योतिर्गणायुतम् ॥५-१५-१२॥",
  "पुष्परत्नशतैश्चित्रं पञ्चमं सागरं यथा ।\nसर्वर्तुपुष्पैर्निचितं पादपैर्मधुगन्धिभिः ॥५-१५-१३॥",
  "नानानिनादैरुद्यानं रम्यं मृगगणद्विजैः ।\nअनेकगन्धप्रवहं पुण्यगन्धं मनोहरम् ॥५-१५-१४॥",
  "शैलेन्द्रमिव गन्धाढ्यं द्वितीयं गन्धमादनम् ।\nअशोकवनिकायां तु तस्यां वानरपुंगवः ॥५-१५-१५॥",
  "स ददर्शाविदूरस्थं चैत्यप्रासादमूर्जितम् ।\nमध्ये स्तम्भसहस्रेण स्थितं कैलासपाण्डुरम् ॥५-१५-१६॥",
  "प्रवालकृतसोपानं तप्तकाञ्चनवेदिकम् ।\nमुष्णन्तमिव चक्षूंषि द्योतमानमिव श्रिया ॥५-१५-१७॥",
  "निर्मलं प्रांशुभावत्वादुल्लिखन्तमिवाम्बरम् ।\nततो मलिनसंवीतां राक्षसीभिः समावृताम् ॥५-१५-१८॥",
  "उपवासकृशां दीनां निःश्वसन्तीं पुनः पुनः ।\nददर्श शुक्लपक्षादौ चन्द्ररेखामिवामलाम् ॥५-१५-१९॥",
  "मन्दप्रख्यायमानेन रूपेण रुचिरप्रभाम् ।\nपिनद्धां धूमजालेन शिखामिव विभावसोः ॥५-१५-२०॥",
  "पीतेनैकेन संवीतां क्लिष्टेनोत्तमवाससा ।\nसपङ्कामनलंकारां विपद्मामिव पद्मिनीम् ॥५-१५-२१॥",
  "पीडितां दुःखसंतप्तां परिक्षीणां तपस्विनीम् ।\nग्रहेणांगारकेणेव पीडितामिव रोहिणीम् ॥५-१५-२२॥",
  "अश्रुपूर्णमुखीं दीनां कृशामनशनेन च ।\nशोकध्यानपरां दीनां नित्यं दुःखपरायणाम् ॥५-१५-२३॥",
  "प्रियं जनमपश्यन्तीं पश्यन्तीं राक्षसीगणम् ।\nस्वगणेन मृगीं हीनां श्वगणेनावृतामिव ॥५-१५-२४॥",
  "नीलनागाभया वेण्या जघनं गतयैकया ।\nनीलया नीरदापाये वनराज्या महीमिव ॥५-१५-२५॥",
  "सुखार्हां दुःखसंतप्तां व्यसनानामकोविदाम् ।\nतां विलोक्य विशालाक्षीमधिकं मलिनां कृशाम् ॥५-१५-२६॥",
  "तर्कयामास सीतेति कारणैरुपपादिभिः ।\nह्रियमाणा तदा तेन रक्षसा कामरूपिणा ॥५-१५-२७॥",
  "यथारूपा हि दृष्टा सा तथारूपेयमंगना ।\nपूर्णचन्द्राननां सुभ्रूं चारुवृत्तपयोधराम् ॥५-१५-२८॥",
  "कुर्वतीं प्रभया देवीं सर्वा वितिमिरा दिशः ।\nतां नीलकण्ठीं बिम्बोष्ठीं सुमध्यां सुप्रतिष्ठिताम् ॥५-१५-२९॥",
  "सीतां पद्मपलाशाक्षीं मन्मथस्य रतिं यथा ।\nइष्टां सर्वस्य जगतः पूर्णचन्द्रप्रभामिव ॥५-१५-३०॥",
  "भूमौ सुतनुमासीनां नियतामिव तापसीम् ।\nनिःश्वासबहुलां भीरुं भुजगेन्द्रवधूमिव ॥५-१५-३१॥",
  "शोकजालेन महता विततेन न राजतीम् ।\nसंसक्तां धूमजालेन शिखामिव विभावसोः ॥५-१५-३२॥",
  "तां स्मृतीमिव संदिग्धामृद्धिं निपतितामिव ।\nविहतामिव च श्रद्धामाशां प्रतिहतामिव ॥५-१५-३३॥",
  "सोपसर्गां यथा सिद्धिं बुद्धिं सकलुषामिव ।\nअभूतेनापवादेन कीर्तिं निपतितामिव ॥५-१५-३४॥",
  "रामोपरोधव्यथितां रक्षोगणनिपीडिताम् ।\nअबलां मृगशावाक्षीं वीक्षमाणां ततस्ततः ॥५-१५-३५॥",
  "बाष्पाम्बुपरिपूर्णेन कृष्णवक्राक्षिपक्ष्मणा ।\nवदनेनाप्रसन्नेन निःश्वसन्तीं पुनः पुनः ॥५-१५-३६॥",
  "मलपङ्कधरां दीनां मण्डनार्हाममण्डिताम् ।\nप्रभां नक्षत्रराजस्य कालमेघैरिवावृताम् ॥५-१५-३७॥",
  "तस्य संदिदिहे बुद्धिस्तथा सीतां निरीक्ष्य च ।\nआम्नायानामयोगेन विद्यां प्रशिथिलामिव ॥५-१५-३८॥",
  "दुःखेन बुबुधे सीतां हनुमाननलंकृताम् ।\nसंस्कारेण यथा हीनां वाचमर्थान्तरं गताम् ॥५-१५-३९॥",
  "तां समीक्ष्य विशालाक्षीं राजपुत्रीमनिन्दिताम् ।\nतर्कयामास सीतेति कारणैरुपपादयन् ॥५-१५-४०॥",
  "वैदेह्या यानि चांगेषु तदा रामोऽन्वकीर्तयत् ।\nतान्याभरणजालानि गात्रशोभीन्यलक्षयत् ॥५-१५-४१॥",
  "सुकृतौ कर्णवेष्टौ च श्वदंष्ट्रौ च सुसंस्थितौ ।\nमणिविद्रुमचित्राणि हस्तेष्वाभरणानि च ॥५-१५-४२॥",
  "श्यामानि चिरयुक्तत्वात् तथा संस्थानवन्ति च ।\nतान्येवैतानि मन्येऽहं यानि रामोऽन्वकीर्तयत् ॥५-१५-४३॥",
  "तत्र यान्यवहीनानि तान्यहं नोपलक्षये ।\nयान्यस्या नावहीनानि तानीमानि न संशयः ॥५-१५-४४॥",
  "पीतं कनकपट्टाभं स्रस्तं तद्वसनं शुभम् ।\nउत्तरीयं नगासक्तं तदा दृष्टं प्लवंगमैः ॥५-१५-४५॥",
  "भूषणानि च मुख्यानि दृष्टानि धरणीतले ।\nअनयैवापविद्धानि स्वनवन्ति महान्ति च ॥५-१५-४६॥",
  "इदं चिरगृहीतत्वाद् वसनं क्लिष्टवत्तरम् ।\nतथाप्यनूनं तद्वर्णं तथा श्रीमद्यथेतरत् ॥५-१५-४७॥",
  "इयं कनकवर्णांगी रामस्य महिषी प्रिया ।\nप्रणष्टापि सती यस्य मनसो न प्रणश्यति ॥५-१५-४८॥",
  "इयं सा यत्कृते रामश्चतुर्भिरिह तप्यते ।\nकारुण्येनानृशंस्येन शोकेन मदनेन च ॥५-१५-४९॥",
  "स्त्री प्रणष्टेति कारुण्यादाश्रितेत्यानृशंस्यतः ।\nपत्नी नष्टेति शोकेन प्रियेति मदनेन च ॥५-१५-५०॥",
  "अस्या देव्या यथारूपमंगप्रत्यंगसौष्ठवम् ।\nरामस्य च यथारूपं तस्येयमसितेक्षणा ॥५-१५-५१॥",
  "अस्या देव्या मनस्तस्मिंस्तस्य चास्यां प्रतिष्ठितम् ।\nतेनेयं स च धर्मात्मा मुहूर्तमपि जीवति ॥५-१५-५२॥",
  "दुष्करं कृतवान् रामो हीनो यदनया प्रभुः ।\nधारयत्यात्मनो देहं न शोकेनावसीदति ॥५-१५-५३॥",
  "एवं सीतां तथा दृष्ट्वा हृष्टः पवनसम्भवः ।\nजगाम मनसा रामं प्रशशंस च तं प्रभुम् ॥५-१५-५४॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे पञ्चदशः सर्गः ॥५-१५॥"
]