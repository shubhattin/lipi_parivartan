[
  "श्रीमद्वाल्मीकीयरामायणे सुन्दरकाण्डे पुष्पकदर्शनम् नाम सप्तमः सर्गः ॥५-७॥",
  "स वेश्मजालं बलवान् ददर्श व्यासक्तवैदूर्यसुवर्णजालम् ।\nयथा महत्प्रावृषि मेघजालं विद्युत्पिनद्धं सविहङ्गजालम् ॥५-७-१॥",
  "निवेशनानां विविधाश्च शालाः प्रधानशङ्खायुधचापशालाः ।\nमनोहराश्चापि पुनर्विशाला ददर्श वेश्माद्रिषु चन्द्रशालाः ॥५-७-२॥",
  "गृहाणि नानावसुराजितानि देवासुरैश्चापि सुपूजितानि ।\nसर्वैश्च दोषैः परिवर्जितानि कपिर्ददर्श स्वबलार्जितानि ॥५-७-३॥",
  "तानि प्रयत्नाभिसमाहितानि मयेन साक्षादिव निर्मितानि ।\nमहीतले सर्वगुणोत्तराणि ददर्श लंकाधिपतेर्गृहाणि ॥५-७-४॥",
  "ततो ददर्शोच्छ्रितमेघरूपं मनोहरं काञ्चनचारुरूपम् ।\nरक्षोऽधिपस्यात्मबलानुरूपं गृहोत्तमं ह्यप्रतिरूपरूपम् ॥५-७-५॥",
  "महीतले स्वर्गमिव प्रकीर्णं श्रिया ज्वलन्तं बहुरत्नकीर्णम् ।\nनानातरूणां कुसुमावकीर्णं गिरेरिवाग्रं रजसावकीर्णम् ॥५-७-६॥",
  "नारीप्रवेकैरिव दीप्यमानं तडिद्भिरम्भोधरमर्च्यमानम् ।\nहंसप्रवेकैरिव वाह्यमानं श्रिया युतं खे सुकृतं विमानम् ॥५-७-७॥",
  "यथा नगाग्रं बहुधातुचित्रं यथा नभश्च ग्रहचन्द्रचित्रम् ।\nददर्श युक्तीकृतचारुमेघचित्रं विमानं बहुरत्नचित्रम् ॥५-७-८॥",
  "मही कृता पर्वतराजिपूर्णा शैलाः कृता वृक्षवितानपूर्णाः ।\nवृक्षाः कृताः पुष्पवितानपूर्णाः पुष्पं कृतं केसरपत्रपूर्णम् ॥५-७-९॥",
  "कृतानि वेश्मानि च पाण्डुराणि तथा सुपुष्पाण्यपि पुष्कराणि ।\nपुनश्च पद्मानि सकेसराणि वनानि चित्राणि सरोवराणि ॥५-७-१०॥",
  "पुष्पाह्वयं नाम विराजमानं रत्नप्रभाभिश्च विघूर्णमानम् ।\nवेश्मोत्तमानामपि चोच्चमानं महाकपिस्तत्र महाविमानम् ॥५-७-११॥",
  "कृताश्च वैदूर्यमया विहङ्गा रूप्यप्रवालैश्च तथा विहङ्गाः ।\nचित्राश्च नानावसुभिर्भुजङ्गा जात्यानुरूपास्तुरगाः शुभाङ्गाः ॥५-७-१२॥",
  "प्रवालजाम्बूनदपुष्पपक्षाः सलीलमावर्जितजिह्मपक्षाः ।\nकामस्य साक्षादिव भान्ति पक्षाः कृता विहङ्गाः सुमुखाः सुपक्षाः ॥५-७-१३॥",
  "नियुज्यमानाश्च गजाः सुहस्ताः सकेसराश्चोत्पलपत्रहस्ताः ।\nबभूव देवी च कृतासुहस्ता लक्ष्मीस्तथा पद्मिनि पद्महस्ता ॥५-७-१४॥",
  "इतीव तद्गृहमभिगम्य शोभनं सविस्मयो नगमिव चारुकन्दरम् ।\nपुनश्च तत्परमसुगन्धि सुन्दरं हिमात्यये नगमिव चारुकन्दरम् ॥५-७-१५॥",
  "ततः स तां कपिरभिपत्य पूजितां चरन् पुरीं दशमुखबाहुपालिताम् ।\nअदृश्य तां जनकसुतां सुपूजितां सुदुःखितां पतिगुणवेगनिर्जिताम् ॥५-७-१६॥",
  "ततस्तदा बहुविधभावितात्मनः कृतात्मनो जनकसुतां सुवर्त्मनः ।\nअपश्यतोऽभवदतिदुःखितं मनः सचक्षुषः प्रविचरतो महात्मनः ॥५-७-१७॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे सप्तमः सर्गः ॥५-७॥"
]