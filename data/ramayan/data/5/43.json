[
  "अथ श्रीमद्वाल्मीकीयरामायणे सुन्दरकाण्डे चैत्यप्रासाददाहः नाम त्रिचत्वारिशः सर्गः ॥५-४३॥",
  "ततः स किंकरान् हत्वा हनूमान् ध्यानमास्थितः ।\nवनं भग्नं मया चैत्यप्रासादो न विनाशितः ॥५-४३-१॥",
  "तस्मात् प्रासादमद्यैवमिमं विध्वंसयाम्यहम् ।\nइति संचिन्त्य हनुमान् मनसादर्शयन् बलम् ॥५-४३-२॥",
  "चैत्यप्रासादमुत्प्लुत्य मेरुशृङ्गमिवोन्नतम् ।\nआरुरोह हरिश्रेष्ठो हनूमान् मारुतात्मजः ॥५-४३-३॥",
  "आरुह्य गिरिसंकाशं प्रासादं हरियूथपः ।\nबभौ स सुमहातेजाः प्रतिसूर्य इवोदितः ॥५-४३-४॥",
  "सम्प्रधृष्य तु दुर्धर्षश्चैत्यप्रासादमुन्नतम् ।\nहनूमान् प्रज्वलँल्लक्ष्म्या पारियात्रोपमोऽभवत् ॥५-४३-५॥",
  "स भूत्वा सुमहाकायः प्रभावान् मारुतात्मजः ।\nधृष्टमास्फोटयामास लङ्कां शब्देन पूरयन् ॥५-४३-६॥",
  "तस्यास्फोटितशब्देन महता श्रोत्रघातिना ।\nपेतुर्विहंगमास्तत्र चैत्यपालाश्च मोहिताः ॥५-४३-७॥",
  "अस्त्रविज्जयतां रामो लक्ष्मणश्च महाबलः ।\nराजा जयति सुग्रीवो राघवेणाभिपालितः ॥५-४३-८॥",
  "दासोऽहं कोसलेन्द्रस्य रामस्याक्लिष्टकर्मणः ।\nहनूमान् शत्रुसैन्यानां निहन्ता मारुतात्मजः ॥५-४३-९॥",
  "न रावणसहस्रं मे युद्धे प्रतिबलं भवेत् ।\nशिलाभिश्च प्रहरतः पादपैश्च सहस्रशः ॥५-४३-१०॥",
  "धर्षयित्वा पुरीं लङ्कामभिवाद्य च मैथिलीम् ।\nसमृद्धार्थो गमिष्यामि मिषतां सर्वरक्षसाम् ॥५-४३-११॥",
  "एवमुक्त्वा महाकायश्चैत्यस्थो हरियूथपः ।\nननाद भीमनिर्ह्रादो रक्षसां जनयन् भयम् ॥५-४३-१२॥",
  "तेन नादेन महता चैत्यपालाः शतं ययुः ।\nगृहीत्वा विविधानस्त्रान् प्रासान् खड्गान् परश्वधान् ॥५-४३-१३॥",
  "विसृजन्तो महाकाया मारुतिं पर्यवारयन् ।\nते गदाभिर्विचित्राभिः परिघैः काञ्चनाङ्गदैः ॥५-४३-१४॥",
  "आजग्मुर्वानरश्रेष्ठं बाणैश्चादित्यसंनिभैः ।\nआवर्त इव गङ्गायास्तोयस्य विपुलो महान् ॥५-४३-१५॥",
  "परिक्षिप्य हरिश्रेष्ठं स बभौ रक्षसां गणः ।\nततो वातात्मजः क्रुद्धो भीमरूपं समास्थितः ॥५-४३-१६॥",
  "प्रासादस्य महांस्तस्य स्तम्भं हेमपरिष्कृतम् ।\nउत्पाटयित्वा वेगेन हनूमान् मारुतात्मजः ॥५-४३-१७॥",
  "ततस्तं भ्रामयामास शतधारं महाबलः ।\nतत्र चाग्निः समभवत् प्रासादश्चाप्यदह्यत ॥५-४३-१८॥",
  "दह्यमानं ततो दृष्ट्वा प्रासादं हरियूथपः ।\nस राक्षसशतं हत्वा वज्रेणेन्द्र इवासुरान् ॥५-४३-१९॥",
  "अन्तरिक्षस्थितः श्रीमानिदं वचनमब्रवीत् ।\nमादृशानां सहस्राणि विसृष्टानि महात्मनाम् ॥५-४३-२०॥",
  "बलिनां वानरेन्द्राणां सुग्रीववशवर्तिनाम् ।\nअटन्ति वसुधां कृत्स्नां वयमन्ये च वानराः ॥५-४३-२१॥",
  "दशनागबलाः केचित् केचिद् दशगुणोत्तराः ।\nकेचिन्नागसहस्रस्य बभूवुस्तुल्यविक्रमाः ॥५-४३-२२॥",
  "सन्ति चौघबलाः केचित् सन्ति वायुबलोपमाः ।\nअप्रमेयबलाः केचित् तत्रासन् हरियूथपाः ॥५-४३-२३॥",
  "ईदृग्विधैस्तु हरिभिर्वृतो दन्तनखायुधैः ।\nशतैः शतसहस्रैश्च कोटिभिश्चायुतैरपि ॥५-४३-२४॥",
  "आगमिष्यति सुग्रीवः सर्वेषां वो निषूदनः ।\nनेयमस्ति पुरी लङ्का न यूयं न च रावणः ।\nयस्य त्विक्ष्वाकुवीरेण बद्धं वैरं महात्मना ॥५-४३-२५॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे चैत्यप्रासाददाहः नाम त्रिचत्वारिशः सर्गः ॥५-४३॥"
]