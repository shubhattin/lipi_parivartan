[
  "अथ श्रीमद्वाल्मीकीयरामायणे सुन्दरकाण्डे हनूमदाद्यागमनम् नाम चतुःषष्ठितमः सर्गः ॥५-६४॥",
  "सुग्रीवेणैवमुक्तस्तु हृष्टो दधिमुखः कपिः ।\nराघवं लक्ष्मणं चैव सुग्रीवं चाभ्यवादयत् ॥५-६४-१॥",
  "स प्रणम्य च सुग्रीवं राघवौ च महाबलौ ।\nवानरैः सहितः शूरैर्दिवमेवोत्पपात ह ॥५-६४-२॥",
  "स यथैवागतः पूर्वं तथैव त्वरितं गतः ।\nनिपत्य गगनाद् भूमौ तद् वनं प्रविवेश ह ॥५-६४-३॥",
  "स प्रविष्टो मधुवनं ददर्श हरियूथपान् ।\nविमदानुद्धतान् सर्वान् मेहमानान् मधूदकम् ॥५-६४-४॥",
  "स तानुपागमद् वीरो बद्ध्वा करपुटाञ्जलिम् ।\nउवाच वचनं श्लक्ष्णमिदं हृष्टवदङ्गदम् ॥५-६४-५॥",
  "सौम्य रोषो न कर्तव्यो यदेभिः परिवारणम् ।\nअज्ञानाद् रक्षिभिः क्रोधाद् भवन्तः प्रतिषेधिताः ॥५-६४-६॥",
  "श्रान्तो दूरादनुप्राप्तो भक्षयस्व स्वकं मधु ।\nयुवराजस्त्वमीशश्च वनस्यास्य महाबल ॥५-६४-७॥",
  "मौर्ख्यात् पूर्वं कृतो रोषस्तद् भवान् क्षन्तुमर्हति ।\nयथैव हि पिता तेऽभूत् पूर्वं हरिगणेश्वरः ॥५-६४-८॥",
  "तथा त्वमपि सुग्रीवो नान्यस्तु हरिसत्तम ।\nआख्यातं हि मया गत्वा पितृव्यस्य तवानघ ॥५-६४-९॥",
  "इहोपयानं सर्वेषामेतेषां वनचारिणाम् ।\nभवदागमनं श्रुत्वा सहैभिर्वनचारिभिः ॥५-६४-१०॥",
  "प्रहृष्टो न तु रुष्टोऽसौ वनं श्रुत्वा प्रधर्षितम् ।\nप्रहृष्टो मां पितृव्यस्ते सुग्रीवो वानरेश्वरः ॥५-६४-११॥",
  "शीघ्रं प्रेषय सर्वांस्तानिति होवाच पार्थिवः ।\nश्रुत्वा दधिमुखस्यैतद् वचनं श्लक्ष्णमङ्गदः ॥५-६४-१२॥",
  "अब्रवीत् तान् हरिश्रेष्ठो वाक्यं वाक्यविशारदः ।\nशङ्के श्रुतोऽयं वृत्तान्तो रामेण हरियूथपाः ॥५-६४-१३॥",
  "अयं च हर्षादाख्याति तेन जानामि हेतुना ।\nतत् क्षमं नेह नः स्थातुं कृते कार्ये परंतपाः ॥५-६४-१४॥",
  "पीत्वा मधु यथाकामं विक्रान्ता वनचारिणः ।\nकिं शेषं गमनं तत्र सुग्रीवो यत्र वानरः ॥५-६४-१५॥",
  "सर्वे यथा मां वक्ष्यन्ति समेत्य हरिपुङ्गवाः ।\nतथास्मि कर्ता कर्तव्ये भवद्भिः परवानहम् ॥५-६४-१६॥",
  "नाज्ञापयितुमीशोऽहं युवराजोऽस्मि यद्यपि ।\nअयुक्तं कृतकर्माणो यूयं धर्षयितुं बलात् ॥५-६४-१७॥",
  "ब्रुवतश्चाङ्गदस्यैवं श्रुत्वा वचनमुत्तमम् ।\nप्रहृष्टमनसो वाक्यमिदमूचुर्वनौकसः ॥५-६४-१८॥",
  "एवं वक्ष्यति को राजन् प्रभुः सन् वानरर्षभ ।\nऐश्वर्यमदमत्तो हि सर्वोऽहमिति मन्यते ॥५-६४-१९॥",
  "तव चेदं सुसदृशं वाक्यं नान्यस्य कस्यचित् ।\nसन्नतिर्हि तवाख्याति भविष्यच्छुभयोग्यताम् ॥५-६४-२०॥",
  "सर्वे वयमपि प्राप्तास्तत्र गन्तुं कृतक्षणाः ।\nस यत्र हरिवीराणां सुग्रीवः पतिरव्ययः ॥५-६४-२१॥",
  "त्वया ह्यनुक्तैर्हरिभिर्नैव शक्यं पदात् पदम् ।\nक्वचिद् गन्तुं हरिश्रेष्ठ ब्रूमः सत्यमिदं तु ते ॥५-६४-२२॥",
  "एवं तु वदतां तेषामङ्गदः प्रत्यभाषत ।\nसाधु गच्छाम इत्युक्त्वा खमुत्पेतुर्महाबलाः ॥५-६४-२३॥",
  "उत्पतन्तमनूत्पेतुः सर्वे ते हरियूथपाः ।\nकृत्वाऽऽकाशं निराकाशं यन्त्रोत्क्षिप्ता इवोपलाः ॥५-६४-२४॥",
  "अङ्गदं पुरतः कृत्वा हनूमन्तं च वानरम् ।\nतेऽम्बरं सहसोत्पत्य वेगवन्तः प्लवङ्गमाः ॥५-६४-२५॥",
  "विनदन्तो महानादं घना वातेरिता यथा ।\nअङ्गदे समनुप्राप्ते सुग्रीवो वानरेश्वरः ॥५-६४-२६॥",
  "उवाच शोकसंतप्तं रामं कमललोचनम् ।\nसमाश्वसिहि भद्रं ते दृष्टा देवी न संशयः ॥५-६४-२७॥",
  "नागन्तुमिह शक्यं तैरतीतसमयैरिह ।\nअङ्गदस्य प्रहर्षाच्च जानामि शुभदर्शन ॥५-६४-२८॥",
  "न मत्सकाशमागच्छेत् कृत्ये हि विनिपातिते ।\nयुवराजो महाबाहुः प्लवतामङ्गदो वरः ॥५-६४-२९॥",
  "यद्यप्यकृतकृत्यानामीदृशः स्यादुपक्रमः ।\nभवेत् तु दीनवदनो भ्रान्तविप्लुतमानसः ॥५-६४-३०॥",
  "पितृपैतामहं चैतत् पूर्वकैरभिरक्षितम् ।\nन मे मधुवनं हन्याददृष्ट्वा जनकात्मजाम् ॥५-६४-३१॥",
  "कौसल्या सुप्रजा राम समाश्वसिहि सुव्रत ।\nदृष्टा देवी न संदेहो न चान्येन हनूमता ॥५-६४-३२॥",
  "नह्यन्यः कर्मणो हेतुः साधनेऽस्य हनूमतः ।\nहनूमतीह सिद्धिश्च मतिश्च मतिसत्तम ॥५-६४-३३॥",
  "व्यवसायश्च शौर्यं च श्रुतं चापि प्रतिष्ठितम् ।\nजाम्बवान् यत्र नेता स्यादङ्गदश्च हरीश्वरः ॥५-६४-३४॥",
  "हनूमांश्चाप्यधिष्ठाता न तत्र गतिरन्यथा ।\nमा भूश्चिन्तासमायुक्तः सम्प्रत्यमितविक्रम ॥५-६४-३५॥",
  "यदा हि दर्पितोदग्राः संगताः काननौकसः ।\nनैषामकृतकार्याणामीदृशः स्यादुपक्रमः ॥५-६४-३६॥",
  "वनभङ्गेन जानामि मधूनां भक्षणेन च ।\nततः किलकिलाशब्दं शुश्रावासन्नमम्बरे ॥५-६४-३७॥",
  "हनूमत्कर्मदृप्तानां नदतां काननौकसाम् ।\nकिष्किन्धामुपयातानां सिद्धिं कथयतामिव ॥५-६४-३८॥",
  "ततः श्रुत्वा निनादं तं कपीनां कपिसत्तमः ।\nआयताञ्चितलाङ्गूलः सोऽभवद्हृष्टमानसः ॥५-६४-३९॥",
  "आजग्मुस्तेऽपि हरयो रामदर्शनकाङ्क्षिणः ।\nअङ्गदं पुरतः कृत्वा हनूमन्तं च वानरम् ॥५-६४-४०॥",
  "तेऽङ्गदप्रमुखा वीराः प्रहृष्टाश्च मुदान्विताः ।\nनिपेतुर्हरिराजस्य समीपे राघवस्य च ॥५-६४-४१॥",
  "हनूमांश्च महाबाहुः प्रणम्य शिरसा ततः ।\nनियतामक्षतां देवीं राघवाय न्यवेदयत् ॥५-६४-४२॥",
  "दृष्टा देवीति हनुमद्वदनादमृतोपमम् ।\nआकर्ण्य वचनं रामो हर्षमाप सलक्ष्मणः ॥५-६४-४३॥",
  "निश्चितार्थं ततस्तस्मिन् सुग्रीवं पवनात्मजे ।\nलक्ष्मणः प्रीतिमान् प्रीतं बहुमानादवैक्षत ॥५-६४-४४॥",
  "प्रीत्या च परयोपेतो राघवः परवीरहा ।\nबहुमानेन महता हनूमन्तमवैक्षत ॥५-६४-४५॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे हनूमदाद्यागमनम् नाम चतुःषष्ठितमः सर्गः ॥५-६४॥"
]