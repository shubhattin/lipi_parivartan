[
  "श्रीमद्वाल्मीकीयरामायणे सुन्दरकाण्डे लङ्कापुरीप्रवेशः नाम चतुर्थः सर्गः ॥५-४॥",
  "स निर्जित्य पुरीं लंकां श्रेष्ठां तां कामरूपिणीम् ।\nविक्रमेण महातेजा हनूमान् कपिसत्तमः ॥५-४-१॥",
  "अद्वारेण महावीर्यः प्राकारमवपुप्लुवे ।\nनिशि लंकां महासत्त्वो विवेश कपिकुञ्जरः ॥५-४-२॥",
  "प्रविश्य नगरीं लंकां कपिराजहितंकरः ।\nचक्रेऽथ पादं सव्यं च शत्रूणां स तु मूर्धनि ॥५-४-३॥",
  "प्रविष्टः सत्त्वसम्पन्नो निशायां मारुतात्मजः ।\nस महापथमास्थाय मुक्तपुष्पविराजितम् ॥५-४-४॥",
  "ततस्तु तां पुरीं लंकां रम्यामभिययौ कपिः ।\nहसितोत्कृष्टनिनदैस्तूर्यघोषपुरस्कृतैः ॥५-४-५॥",
  "वज्राङ्कुशनिकाशैश्च वज्रजालविभूषितैः ।\nगृहमेघैः पुरी रम्या बभासे द्यौरिवाम्बुदैः ॥५-४-६॥",
  "प्रजज्वाल तदा लंका रक्षोगणगृहैः शुभैः ।\nसिताभ्रसदृशैश्चित्रैः पद्मस्वस्तिकसंस्थितैः ॥५-४-७॥",
  "वर्धमानगृहैश्चापि सर्वतः सुविभूषितैः ।\nतां चित्रमाल्याभरणां कपिराजहितंकरः ॥५-४-८॥",
  "राघवार्थे चरन् श्रीमान् ददर्श च ननन्द च ।\nभवनाद् भवनं गच्छन् ददर्श कपिकुञ्जरः ॥५-४-९॥",
  "विविधाकृतिरूपाणि भवनानि ततस्ततः ।\nशुश्राव रुचिरं गीतं त्रिस्थानस्वरभूषितम् ॥५-४-१०॥",
  "स्त्रीणां मदनविद्धानां दिवि चाप्सरसामिव ।\nशुश्राव काञ्चीनिनदं नूपुराणां च निःस्वनम् ॥५-४-११॥",
  "सोपाननिनदांश्चापि भवनेषु महात्मनाम् ।\nआस्फोटितनिनादांश्च क्ष्वेडितांश्च ततस्ततः ॥५-४-१२॥",
  "शुश्राव जपतां तत्र मन्त्रान् रक्षोगृहेषु वै ।\nस्वाध्यायनिरतांश्चैव यातुधानान् ददर्श सः ॥५-४-१३॥",
  "रावणस्तवसंयुक्तान् गर्जतो राक्षसानपि ।\nराजमार्गं समावृत्य स्थितं रक्षोगणं महत् ॥५-४-१४॥",
  "ददर्श मध्यमे गुल्मे राक्षसस्य चरान् बहून् ।\nदीक्षिताञ्जटिलान् मुण्डान् गोजिनाम्बरवाससः ॥५-४-१५॥",
  "दर्भमुष्टिप्रहरणानग्निकुण्डायुधांस्तथा ।\nकूटमुद्गरपाणींश्च दण्डायुधधरानपि ॥५-४-१६॥",
  "एकाक्षानेकवर्णांश्च लंबोदरपयोधरान् ।\nकरालान् भुग्नवक्त्रांश्च विकटान् वामनांस्तथा ॥५-४-१७॥",
  "धन्विनः खड्गिनश्चैव शतघ्नीमुसलायुधान् ।\nपरिघोत्तमहस्तांश्च विचित्रकवचोज्ज्वलान् ॥५-४-१८॥",
  "नातिस्थूलान् नातिकृशान् नातिदीर्घातिह्रस्वकान् ।\nनातिगौरान् नातिकृष्णान्नातिकुब्जान्न वामनान् ॥५-४-१९॥",
  "विरूपान् बहुरूपांश्च सुरूपांश्च सुवर्चसः ।\nध्वजिनः पताकिनश्चैव ददर्श विविधायुधान् ॥५-४-२०॥",
  "शक्तिवृक्षायुधांश्चैव पट्टिशाशनिधारिणः ।\nक्षेपणीपाशहस्तांश्च ददर्श स महाकपिः ॥५-४-२१॥",
  "स्रग्विणस्त्वनुलिप्तांश्च वराभरणभूषितान् ।\nनानावेषसमायुक्तान् यथास्वैरचरान् बहून् ॥५-४-२२॥",
  "तीक्ष्णशूलधरांश्चैव वज्रिणश्च महाबलान् ।\nशतसाहस्रमव्यग्रमारक्षं मध्यमं कपिः ॥५-४-२३॥",
  "रक्षोऽधिपतिनिर्दिष्टं ददर्शान्तःपुराग्रतः ।\nस तदा तद् गृहं दृष्ट्वा महाहाटकतोरणम् ॥५-४-२४॥",
  "राक्षसेन्द्रस्य विख्यातमद्रिमूर्ध्नि प्रतिष्ठितम् ।\nपुण्डरीकावतंसाभिः परिखाभिः समावृतम् ॥५-४-२५॥",
  "प्राकारावृतमत्यन्तं ददर्श स महाकपिः ।\nत्रिविष्टपनिभं दिव्यं दिव्यनादविनादितम् ॥५-४-२६॥",
  "वाजिह्रेषितसंघुष्टं नादितं भूषणैस्तथा ।\nरथैर्यानैर्विमानैश्च तथा हयगजैः शुभैः ॥५-४-२७॥",
  "वारणैश्च चतुर्दन्तैः श्वेताभ्रनिचयोपमैः ।\nभूषितै रुचिरद्वारं मत्तैश्च मृगपक्षिभिः ॥५-४-२८॥",
  "रक्षितं सुमहावीर्यैर्यातुधानैः सहस्रशः ।\nराक्षसाधिपतेर्गुप्तमाविवेश गृहं कपिः ॥५-४-२९॥",
  "स हेमजाम्बूनदचक्रवालं महार्हमुक्तामणि भूषितान्तम् ।\nपरार्घ्यकालागुरुचन्दनार्हं स रावणान्तःपुरमाविवेश ॥५-४-३०॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे चतुर्थः सर्गः ॥५-४॥"
]