[
  "श्रीमद्वाल्मीकीयरामायणे सुन्दरकाण्डे हनुमत्कृत्याकृत्यविचिन्तनम् नाम त्रिंशः सर्गः ॥५-३०॥",
  "हनुमानपि विक्रान्तः सर्वं शुश्राव तत्त्वतः ।\nसीतायास्त्रिजटायाश्च राक्षसीनां च तर्जितम् ॥५-३०-१॥",
  "अवेक्षमाणस्तां देवीं देवतामिव नन्दने ।\nततो बहुविधां चिन्तां चिन्तयामास वानरः ॥५-३०-२॥",
  "यां कपीनां सहस्राणि सुबहून्ययुतानि च ।\nदिक्षु सर्वासु मार्गन्ते सेयमासादिता मया ॥५-३०-३॥",
  "चारेण तु सुयुक्तेन शत्रोः शक्तिमवेक्षता ।\nगूढेन चरता तावदवेक्षितमिदं मया ॥५-३०-४॥",
  "राक्षसानां विशेषश्च पुरी चेयं निरीक्षिता ।\nराक्षसाधिपतेरस्य प्रभावो रावणस्य च ॥५-३०-५॥",
  "यथा तस्याप्रमेयस्य सर्वसत्त्वदयावतः ।\nसमाश्वासयितुं भार्यां पतिदर्शनकांक्षिणीम् ॥५-३०-६॥",
  "अहमाश्वासयाम्येनां पूर्णचन्द्रनिभाननाम् ।\nअदृष्टदुःखां दुःखस्य न ह्यन्तमधिगच्छतीम् ॥५-३०-७॥",
  "यदि ह्यहं सतीमेनां शोकोपहतचेतनाम् ।\nअनाश्वास्य गमिष्यामि दोषवद् गमनं भवेत् ॥५-३०-८॥",
  "गते हि मयि तत्रेयं राजपुत्री यशस्विनी ।\nपरित्राणमपश्यन्ती जानकी जीवितं त्यजेत् ॥५-३०-९॥",
  "यथा च स महाबाहुः पूर्णचन्द्रनिभाननः ।\nसमाश्वासयितुं न्याय्यः सीतादर्शनलालसः ॥५-३०-१०॥",
  "निशाचरीणां प्रत्यक्षमक्षमं चाभिभाषितम् ।\nकथं नु खलु कर्तव्यमिदं कृच्छ्रगतो ह्यहम् ॥५-३०-११॥",
  "अनेन रात्रिशेषेण यदि नाश्वास्यते मया ।\nसर्वथा नास्ति संदेहः परित्यक्ष्यति जीवितम् ॥५-३०-१२॥",
  "रामस्तु यदि पृच्छेन्मां किं मां सीताब्रवीद्वचः ।\nकिमहं तं प्रतिब्रूयामसम्भाष्य सुमध्यमाम् ॥५-३०-१३॥",
  "सीतासंदेशरहितं मामितस्त्वरया गतम् ।\nनिर्दहेदपि काकुत्स्थः क्रोधतीव्रेण चक्षुषा ॥५-३०-१४॥",
  "यदि वोद्योजयिष्यामि भर्तारं रामकारणात् ।\nव्यर्थमागमनं तस्य ससैन्यस्य भविष्यति ॥५-३०-१५॥",
  "अन्तरं त्वहमासाद्य राक्षसीनामवस्थितः ।\nशनैराश्वासयाम्यद्य संतापबहुलामिमाम् ॥५-३०-१६॥",
  "अहं ह्यतितनुश्चैव वानरश्च विशेषतः ।\nवाचं चोदाहरिष्यामि मानुषीमिह संस्कृताम् ॥५-३०-१७॥",
  "यदि वाचं प्रदास्यामि द्विजातिरिव संस्कृताम् ।\nरावणं मन्यमाना मां सीता भीता भविष्यति ॥५-३०-१८॥",
  "अवश्यमेव वक्तव्यं मानुषं वाक्यमर्थवत् ।\nमया सान्त्वयितुं शक्या नान्यथेयमनिन्दिता ॥५-३०-१९॥",
  "सेयमालोक्य मे रूपं जानकी भाषितं तथा ।\nरक्षोभिस्त्रासिता पूर्वं भूयस्त्रासमुपैष्यति ॥५-३०-२०॥",
  "ततो जातपरित्रासा शब्दं कुर्यान्मनस्विनी ।\nजानाना मां विशालाक्षी रावणं कामरूपिणम् ॥५-३०-२१॥",
  "सीतया च कृते शब्दे सहसा राक्षसीगणः ।\nनानाप्रहरणो घोरः समेयादन्तकोपमः ॥५-३०-२२॥",
  "ततो मां सम्परिक्षिप्य सर्वतो विकृताननाः ।\nवधे च ग्रहणे चैव कुर्युर्यत्नं महाबलाः ॥५-३०-२३॥",
  "तं मां शाखाः प्रशाखाश्च स्कन्धांश्चोत्तमशाखिनाम् ।\nदृष्ट्वा च परिधावन्तं भवेयुः परिशङ्किताः ॥५-३०-२४॥",
  "मम रूपं च सम्प्रेक्ष्य वने विचरतो महत् ।\nराक्षस्यो भयवित्रस्ता भवेयुर्विकृतस्वराः ॥५-३०-२५॥",
  "ततः कुर्युः समाह्वानं राक्षस्यो रक्षसामपि ।\nराक्षसेन्द्रनियुक्तानां राक्षसेन्द्रनिवेशने ॥५-३०-२६॥",
  "ते शूलशरनिस्त्रिंशविविधायुधपाणयः ।\nआपतेयुर्विमर्देऽस्मिन् वेगेनोद्वेगकारणात् ॥५-३०-२७॥",
  "संरुद्धस्तैस्तु परितो विधमे राक्षसं बलम् ।\nशक्नुयां न तु सम्प्राप्तुं परं पारं महोदधेः ॥५-३०-२८॥",
  "मां वा गृह्णीयुरावृत्य बहवः शीघ्रकारिणः ।\nस्यादियं चागृहीतार्था मम च ग्रहणं भवेत् ॥५-३०-२९॥",
  "हिंसाभिरुचयो हिंस्युरिमां वा जनकात्मजाम् ।\nविपन्नं स्यात् ततः कार्यं रामसुग्रीवयोरिदम् ॥५-३०-३०॥",
  "उद्देशे नष्टमार्गेऽस्मिन् राक्षसैः परिवारिते ।\nसागरेण परिक्षिप्ते गुप्ते वसति जानकी ॥५-३०-३१॥",
  "विशस्ते वा गृहीते वा रक्षोभिर्मयि संयुगे ।\nनान्यं पश्यामि रामस्य सहायं कार्यसाधने ॥५-३०-३२॥",
  "विमृशंश्च न पश्यामि यो हते मयि वानरः ।\nशतयोजनविस्तीर्णं लङ्घयेत महोदधिम् ॥५-३०-३३॥",
  "कामं हन्तुं समर्थोऽस्मि सहस्राण्यपि रक्षसाम् ।\nन तु शक्ष्याम्यहं प्राप्तुं परं पारं महोदधेः ॥५-३०-३४॥",
  "कामं हन्तुं समर्थोऽस्मि सहस्राण्यपि रक्षसाम् ।\nन तु शक्ष्याम्यहं प्राप्तुं परं पारं महोदधेः ॥५-३०-३५॥",
  "एष दोषो महान् हि स्यान्मम सीताभिभाषणे ।\nप्राणत्यागश्च वैदेह्या भवेदनभिभाषणे ॥५-३०-३६॥",
  "भूताश्चार्था विरुध्यन्त देशकालविरोधिताः ।\nविक्लवं दूतमासाद्य तमः सूर्योदये यथा ॥५-३०-३७॥",
  "अर्थानर्थान्तरे बुद्धिर्निश्चितापि न शोभते ।\nघातयन्ति हि कार्याणि दूताः पण्डितमानिनः ॥५-३०-३८॥",
  "न विनश्येत् कथं कार्यं वैक्लव्यं न कथं मम ।\nलङ्घनं च समुद्रस्य कथं नु न वृथा भवेत् ॥५-३०-३९॥",
  "कथं नु खलु वाक्यं मे शृणुयान्नोद्विजेत च ।\nइति संचिन्त्य हनुमांश्चकार मतिमान् मतिम् ॥५-३०-४०॥",
  "राममक्लिष्टकर्माणं सुबन्धुमनुकीर्तयन् ।\nनैनामुद्वेजयिष्यामि तद्बन्धुगतचेतनाम् ॥५-३०-४१॥",
  "इक्ष्वाकूणां वरिष्ठस्य रामस्य विदितात्मनः ।\nशुभानि धर्मयुक्तानि वचनानि समर्पयन् ॥५-३०-४२॥",
  "श्रावयिष्यामि सर्वाणि मधुरां प्रब्रुवन् गिरम् ।\nश्रद्धास्यति यथा सीता तथा सर्वं समादधे ॥५-३०-४३॥",
  "इति स बहुविधं महाप्रभावोजगतिपतेः प्रमदामवेक्षमाणः ।\nमधुरमवितथं जगाद वाक्यंद्रुमविटपान्तरमास्थितो हनूमान् ॥५-३०-४४॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे त्रिंशः सर्गः ॥५-३०॥"
]