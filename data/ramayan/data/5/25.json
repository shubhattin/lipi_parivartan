[
  "अथ श्रीमद्वाल्मीकीयरामायणे सुन्दरकाण्डे सीतानिर्वेदः नाम पञ्चविंशः सर्गः ॥५-२५॥",
  "अथ तासां वदन्तीनां परुषं दारुणं बहु ।\nराक्षसीनामसौम्यानां रुरोद जनकात्मजा ॥५-२५-१॥",
  "एवमुक्ता तु वैदेही राक्षसीभिर्मनस्विनी ।\nउवाच परमत्रस्ता बाष्पगद्गदया गिरा ॥५-२५-२॥",
  "न मानुषी राक्षसस्य भार्या भवितुमर्हति ।\nकामं खादत मां सर्वा न करिष्यामि वो वचः ॥५-२५-३॥",
  "सा राक्षसीमध्यगता सीता सुरसुतोपमा ।\nन शर्म लेभे शोकार्ता रावणेनेव भर्त्सिता ॥५-२५-४॥",
  "वेपते स्माधिकं सीता विशन्तीवांगमात्मनः ।\nवने यूथपरिभ्रष्टा मृगी कोकैरिवार्दिता ॥५-२५-५॥",
  "सा त्वशोकस्य विपुलां शाखामालम्ब्य पुष्पिताम् ।\nचिन्तयामास शोकेन भर्तारं भग्नमानसा ॥५-२५-६॥",
  "सा स्नापयन्ती विपुलौ स्तनौ नेत्रजलस्रवैः ।\nचिन्तयन्ती न शोकस्य तदान्तमधिगच्छति ॥५-२५-७॥",
  "सा वेपमाना पतिता प्रवाते कदली यथा ।\nराक्षसीनां भयत्रस्ता विवर्णवदनाभवत् ॥५-२५-८॥",
  "तस्याः सा दीर्घबहुला वेपन्त्याः सीतया तदा ।\nददृशे कम्पिता वेणी व्यालीव परिसर्पती ॥५-२५-९॥",
  "सा निःश्वसन्ती शोकार्ता कोपोपहतचेतना ।\nआर्ता व्यसृजदश्रूणि मैथिली विललाप च ॥५-२५-१०॥",
  "हा रामेति च दुःखार्ता हा पुनर्लक्ष्मणेति च ।\nहा श्वश्रूर्मम कौसल्ये हा सुमित्रेति भामिनी ॥५-२५-११॥",
  "लोकप्रवादः सत्योऽयं पण्डितैः समुदाहृतः ।\nअकाले दुर्लभो मृत्युः स्त्रिया वा पुरुषस्य वा ॥५-२५-१२॥",
  "यत्राहमाभिः क्रूराभी राक्षसीभिरिहार्दिता ।\nजीवामि हीना रामेण मुहूर्तमपि दुःखिता ॥५-२५-१३॥",
  "एषाल्पपुण्या कृपणा विनशिष्याम्यनाथवत् ।\nसमुद्रमध्ये नौः पूर्णा वायुवेगैरिवाहता ॥५-२५-१४॥",
  "भर्तारं तमपश्यन्ती राक्षसीवशमागता ।\nसीदामि खलु शोकेन कूलं तोयहतं यथा ॥५-२५-१५॥",
  "तं पद्मदलपत्राक्षं सिंहविक्रान्तगामिनम् ।\nधन्याः पश्यन्ति मे नाथं कृतज्ञं प्रियवादिनम् ॥५-२५-१६॥",
  "सर्वथा तेन हीनाया रामेण विदितात्मना ।\nतीक्ष्णं विषमिवास्वाद्य दुर्लभं मम जीवनम् ॥५-२५-१७॥",
  "कीदृशं तु महापापं मया देहान्तरे कृतम् ।\nतेनेदं प्राप्यते घोरं महादुःखं सुदारुणम् ॥५-२५-१८॥",
  "जीवितं त्यक्तुमिच्छामि शोकेन महता वृता ।\nराक्षसीभिश्च रक्षन्त्या रामो नासाद्यते मया ॥५-२५-१९॥",
  "धिगस्तु खलु मानुष्यं धिगस्तु परवश्यताम् ।\nन शक्यं यत् परित्यक्तुमात्मच्छन्देन जीवितम् ॥५-२५-२०॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे सीतानिर्वेदः नाम पञ्चविंशः सर्गः ॥५-२५॥"
]