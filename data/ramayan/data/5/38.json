[
  "श्रीमद्वाल्मीकीयरामायणे सुन्दरकाण्डे वायसवृत्तान्तकथनम् नाम अष्टात्रिंशः सर्गः ॥५-३८॥",
  "ततः स कपिशार्दूलस्तेन वाक्येन तोषितः ।\nसीतामुवाच तच्छ्रुत्वा वाक्यं वाक्यविशारदः ॥५-३८-१॥",
  "युक्तरूपं त्वया देवि भाषितं शुभदर्शने ।\nसदृशं स्त्रीस्वभावस्य साध्वीनां विनयस्य च ॥५-३८-२॥",
  "स्त्रीत्वान्न त्वं समर्थासि सागरं व्यतिवर्तितुम् ।\nमामधिष्ठाय विस्तीर्णं शतयोजनमायतम् ॥५-३८-३॥",
  "द्वितीयं कारणं यच्च ब्रवीषि विनयान्विते ।\nरामादन्यस्य नार्हामि संसर्गमिति जानकि ॥५-३८-४॥",
  "एतत् ते देवि सदृशं पत्न्यास्तस्य महात्मनः ।\nका ह्यन्या त्वामृते देवि ब्रूयाद् वचनमीदृशम् ॥५-३८-५॥",
  "श्रोष्यते चैव काकुत्स्थः सर्वं निरवशेषतः ।\nचेष्टितं यत् त्वया देवि भाषितं च ममाग्रतः ॥५-३८-६॥",
  "कारणैर्बहुभिर्देवि रामप्रियचिकीर्षया ।\nस्नेहप्रस्कन्नमनसा मयैतत् समुदीरितम् ॥५-३८-७॥",
  "लङ्काया दुष्प्रवेशत्वाद् दुस्तरत्वान्महोदधेः ।\nसामर्थ्यादात्मनश्चैव मयैतत् समुदीरितम् ॥५-३८-८॥",
  "इच्छामि त्वां समानेतुमद्यैव रघुनन्दिना ।\nगुरुस्नेहेन भक्त्या च नान्यथा तदुदाहृतम् ॥५-३८-९॥",
  "यदि नोत्सहसे यातुं मया सार्धमनिन्दिते ।\nअभिज्ञानं प्रयच्छ त्वं जानीयाद् राघवो हि यत् ॥५-३८-१०॥",
  "एवमुक्ता हनुमता सीता सुरसुतोपमा ।\nउवाच वचनं मन्दं बाष्पप्रग्रथिताक्षरम् ॥५-३८-११॥",
  "इदं श्रेष्ठमभिज्ञानं ब्रूयास्त्वं तु मम प्रियम् ।\nशैलस्य चित्रकूटस्य पादे पूर्वोत्तरे पदे ॥५-३८-१२॥",
  "तापसाश्रमवासिन्याः प्राज्यमूलफलोदके ।\nतस्मिन् सिद्धाश्रिते देशे मन्दाकिन्यविदूरतः ॥५-३८-१३॥",
  "तस्योपवनखण्डेषु नानापुष्पसुगन्धिषु ।\nविहृत्य सलिले क्लिन्नो ममाङ्के समुपाविशः ॥५-३८-१४॥",
  "ततो मांससमायुक्तो वायसः पर्यतुण्डयत् ।\nतमहं लोष्टमुद्यम्य वारयामि स्म वायसम् ॥५-३८-१५॥",
  "दारयन् स च मां काकस्तत्रैव परिलीयते ।\nन चाप्युपारमन्मांसाद् भक्षार्थी बलिभोजनः ॥५-३८-१६॥",
  "उत्कर्षन्त्यां च रशनां क्रुद्धायां मयि पक्षिणे ।\nस्रंसमाने च वसने ततो दृष्टा त्वया ह्यहम् ॥५-३८-१७॥",
  "त्वया विहसिता चाहं क्रुद्धा संलज्जिता तदा ।\nभक्ष्यगृद्धेन काकेन दारिता त्वामुपागता ॥५-३८-१८॥",
  "ततः श्रान्ताहमुत्सङ्गमासीनस्य तवाविशम् ।\nक्रुध्यन्तीव प्रहृष्टेन त्वयाहं परिसान्त्विता ॥५-३८-१९॥",
  "बाष्पपूर्णमुखी मन्दं चक्षुषी परिमार्जती ।\nलक्षिताहं त्वया नाथ वायसेन प्रकोपिता ॥५-३८-२०॥",
  "परिश्रमाच्च सुप्ता हे राघवाङ्केऽस्म्यहं चिरम् ।\nपर्यायेण प्रसुप्तश्च ममाङ्के भरताग्रजः ॥५-३८-२१॥",
  "स तत्र पुनरेवाथ वायसः समुपागमत् ।\nततः सुप्तप्रबुद्धां मां राघवाङ्कात् समुत्थिताम् ।\nवायसः सहसागम्य विददार स्तनान्तरे ॥५-३८-२२॥",
  "पुनः पुनरथोत्पत्य विददार स मां भृशम् ।\nततः समुत्थितो रामो मुक्तैः शोणितबिन्दुभिः ॥५-३८-२३॥",
  "स मां दृष्ट्वा महाबाहुर्वितुन्नां स्तनयोस्तदा ।\nआशीविष इव क्रुद्धः श्वसन् वाक्यमभाषत ॥५-३८-२४॥",
  "केन ते नागनासोरु विक्षतं वै स्तनान्तरम् ।\nकः क्रीडति सरोषेण पञ्चवक्त्रेण भोगिना ॥५-३८-२५॥",
  "वीक्षमाणस्ततस्तं वै वायसं समवैक्षत ।\nनखैः सरुधिरैस्तीक्ष्णैर्मामेवाभिमुखं स्थितम् ॥५-३८-२६॥",
  "पुत्रः किल स शक्रस्य वायसः पततां वरः ।\nधरान्तरं गतः शीघ्रं पवनस्य गतौ समः ॥५-३८-२७॥",
  "ततस्तस्मिन् महाबाहुः कोपसंवर्तितेक्षणः ।\nवायसे कृतवान् क्रूरां मतिं मतिमतां वरः ॥५-३८-२८॥",
  "स दर्भसंस्तराद् गृह्य ब्रह्मणोऽस्त्रेण योजयत् ।\nस दीप्त इव कालाग्निर्जज्वालाभिमुखो द्विजम् ॥५-३८-२९॥",
  "स तं प्रदीप्तं चिक्षेप दर्भं तं वायसं प्रति ।\nततस्तु वायसं दर्भः सोऽम्बरेऽनुजगाम ह ॥५-३८-३०॥",
  "अनुसृष्टस्तदा काको जगाम विविधां गतिम् ।\nत्राणकाम इमं लोकं सर्वं वै विचचार ह ॥५-३८-३१॥",
  "स पित्रा च परित्यक्तः सर्वैश्च परमर्षिभिः ।\nत्रीँल्लोकान् सम्परिक्रम्य तमेव शरणं गतः ॥५-३८-३२॥",
  "स तं निपतितं भूमौ शरण्यः शरणागतम् ।\nवधार्हमपि काकुत्स्थः कृपया पर्यपालयत् ॥५-३८-३३॥",
  "परिद्यूनं विवर्णं च पतमानं तमब्रवीत् ।\nमोघमस्त्रं न शक्यं तु ब्राह्मं कर्तुं तदुच्यताम् ॥५-३८-३४॥",
  "ततस्तस्याक्षि काकस्य हिनस्ति स्म स दक्षिणम् ।\nदत्त्वा तु दक्षिणं नेत्रं प्राणेभ्यः परिरक्षितः ॥५-३८-३५॥",
  "स रामाय नमस्कृत्वा राज्ञे दशरथाय च ।\nविसृष्टस्तेन वीरेण प्रतिपेदे स्वमालयम् ॥५-३८-३६॥",
  "मत्कृते काकमात्रेऽपि ब्रह्मास्त्रं समुदीरितम् ।\nकस्माद् यो माहरत् त्वत्तः क्षमसे तं महीपते ॥५-३८-३७॥",
  "स कुरुष्व महोत्साहां कृपां मयि नरर्षभ ।\nत्वया नाथवती नाथ ह्यनाथा इव दृश्यते ॥५-३८-३८॥",
  "आनृशंस्यं परो धर्मस्त्वत्त एव मया श्रुतम् ।\nजानामि त्वां महावीर्यं महोत्साहं महाबलम् ॥५-३८-३९॥",
  "अपारवारमक्षोभ्यं गाम्भीर्यात् सागरोपमम् ।\nभर्तारं ससमुद्राया धरण्या वासवोपमम् ॥५-३८-४०॥",
  "एवमस्त्रविदां श्रेष्ठो बलवान् सत्त्ववानपि ।\nकिमर्थमस्त्रं रक्षःसु न योजयसि राघव ॥५-३८-४१॥",
  "न नागा नापि गन्धर्वा न सुरा न मरुद्गणाः ।\nरामस्य समरे वेगं शक्ताः प्रतिसमीहितुम् ॥५-३८-४२॥",
  "तस्य वीर्यवतः कच्चिद् यद्यस्ति मयि सम्भ्रमः ।\nकिमर्थं न शरैस्तीक्ष्णैः क्षयं नयति राक्षसान् ॥५-३८-४३॥",
  "भ्रातुरादेशमादाय लक्ष्मणो वा परंतपः ।\nकस्य हेतोर्न मां वीरः परित्राति महाबलः ॥५-३८-४४॥",
  "यदि तौ पुरुषव्याघ्रौ वाय्विन्द्रसमतेजसौ ।\nसुराणामपि दुर्धर्षौ किमर्थं मामुपेक्षतः ॥५-३८-४५॥",
  "ममैव दुष्कृतं किंचिन्महदस्ति न संशयः ।\nसमर्थावपि तौ यन्मां नावेक्षेते परंतपौ ॥५-३८-४६॥",
  "वैदेह्या वचनं श्रुत्वा करुणं साश्रु भाषितम् ।\nअथाब्रवीन्महातेजा हनूमान् हरियूथपः ॥५-३८-४७॥",
  "त्वच्छोकविमुखो रामो देवि सत्येन ते शपे ।\nरामे दुःखाभिपन्ने तु लक्ष्मणः परितप्यते ॥५-३८-४८॥",
  "कथंचिद् भवती दृष्टा न कालः परिशोचितुम् ।\nइमं मुहूर्तं दुःखानामन्तं द्रक्ष्यसि शोभने ॥५-३८-४९॥",
  "तावुभौ पुरुषव्याघ्रौ राजपुत्रौ महाबलौ ।\nत्वद्दर्शनकृतोत्साहौ लोकान् भस्मीकरिष्यतः ॥५-३८-५०॥",
  "हत्वा च समरक्रूरं रावणं सहबान्धवम् ।\nराघवस्त्वां विशालाक्षि स्वां पुरीं प्रति नेष्यति ॥५-३८-५१॥",
  "ब्रूहि यद् राघवो वाच्यो लक्ष्मणश्च महाबलः ।\nसुग्रीवो वापि तेजस्वी हरयो वा समागताः ॥५-३८-५२॥",
  "इत्युक्तवति तस्मिंश्च सीता पुनरथाब्रवीत् ।\nकौसल्या लोकभर्तारं सुषुवे यं मनस्विनी ॥५-३८-५३॥",
  "तं ममार्थे सुखं पृच्छ शिरसा चाभिवादय ।\nस्रजश्च सर्वरत्नानि प्रियायाश्च वराङ्गनाः ॥५-३८-५४॥",
  "ऐश्वर्यं च विशालायां पृथिव्यामपि दुर्लभम् ।\nपितरं मातरं चैव सम्मान्याभिप्रसाद्य च ॥५-३८-५५॥",
  "अनुप्रव्रजितो रामं सुमित्रा येन सुप्रजाः ।\nआनुकूल्येन धर्मात्मा त्यक्त्वा सुखमनुत्तमम् ॥५-३८-५६॥",
  "अनुगच्छति काकुत्स्थं भ्रातरं पालयन् वने ।\nसिंहस्कन्धो महाबाहुर्मनस्वी प्रियदर्शनः ॥५-३८-५७॥",
  "पितृवद् वर्तते रामे मातृवन्मां समाचरत् ।\nह्रियमाणां तदा वीरो न तु मां वेद लक्ष्मणः ॥५-३८-५८॥",
  "वृद्धोपसेवी लक्ष्मीवान् शक्तो न बहुभाषिता ।\nराजपुत्रप्रियश्रेष्ठः सदृशः श्वशुरस्य मे ॥५-३८-५९॥",
  "मत्तः प्रियतरो नित्यं भ्राता रामस्य लक्ष्मणः ।\nनियुक्तो धुरि यस्यां तु तामुद्वहति वीर्यवान् ॥५-३८-६०॥",
  "यं दृष्ट्वा राघवो नैव वृत्तमार्यमनुस्मरत् ।\nस ममार्थाय कुशलं वक्तव्यो वचनान्मम ॥५-३८-६१॥",
  "मृदुर्नित्यं शुचिर्दक्षः प्रियो रामस्य लक्ष्मणः ।\nयथा हि वानरश्रेष्ठ दुःखक्षयकरो भवेत् ॥५-३८-६२॥",
  "त्वमस्मिन् कार्यनिर्वाहे प्रमाणं हरियूथप ।\nराघवस्त्वत्समारम्भान्मयि यत्नपरो भवेत् ॥५-३८-६३॥",
  "इदं ब्रूयाश्च मे नाथं शूरं रामं पुनः पुनः ।\nजीवितं धारयिष्यामि मासं दशरथात्मज ॥५-३८-६४॥",
  "ऊर्ध्वं मासान्न जीवेयं सत्येनाहं ब्रवीमि ते ।\nरावणेनोपरुद्धां मां निकृत्या पापकर्मणा ।\nत्रातुमर्हसि वीर त्वं पातालादिव कौशिकीम् ॥५-३८-६५॥",
  "ततो वस्त्रगतं मुक्त्वा दिव्यं चूडामणिं शुभम् ।\nप्रदेयो राघवायेति सीता हनुमते ददौ ॥५-३८-६६॥",
  "प्रतिगृह्य ततो वीरो मणिरत्नमनुत्तमम् ।\nअङ्गुल्या योजयामास नह्यस्य प्राभवद् भुजः ॥५-३८-६७॥",
  "मणिरत्नं कपिवरः प्रतिगृह्याभिवाद्य च ।\nसीतां प्रदक्षिणं कृत्वा प्रणतः पार्श्वतः स्थितः ॥५-३८-६८॥",
  "हर्षेण महता युक्तः सीतादर्शनजेन सः ।\nहृदयेन गतो रामं लक्ष्मणं च सलक्षणम् ॥५-३८-६९॥",
  "मणिवरमुपगृह्य तं महार्हंजनकनृपात्मजया धृतं प्रभावात् ।\nगिरिवरपवनावधूतमुक्तःसुखितमनाः प्रतिसंक्रमं प्रपेदे ॥५-३८-७०॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे अष्टात्रिंशः सर्गः ॥५-३८॥"
]