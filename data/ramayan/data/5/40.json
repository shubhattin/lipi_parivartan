[
  "श्रीमद्वाल्मीकीयरामायणे सुन्दरकाण्डे हनूमत्प्रेषणम् नाम चत्वारिंशः सर्गः ॥५-४०॥",
  "श्रुत्वा तु वचनं तस्य वायुसूनोर्महात्मनः ।\nउवाचात्महितं वाक्यं सीता सुरसुतोपमा ॥५-४०-१॥",
  "त्वां दृष्ट्वा प्रियवक्तारं सम्प्रहृष्यामि वानर ।\nअर्धसंजातसस्येव वृष्टिं प्राप्य वसुंधरा ॥५-४०-२॥",
  "यथा तं पुरुषव्याघ्रं गात्रैः शोकाभिकर्शितैः ।\nसंस्पृशेयं सकामाहं तथा कुरु दयां मयि ॥५-४०-३॥",
  "अभिज्ञानं च रामस्य दद्या हरिगणोत्तम ।\nक्षिप्तामिषीकां काकस्य कोपादेकाक्षिशातनीम् ॥५-४०-४॥",
  "मनःशिलायास्तिलको गण्डपार्श्वे निवेशितः ।\nत्वया प्रणष्टे तिलके तं किल स्मर्तुमर्हसि ॥५-४०-५॥",
  "स वीर्यवान् कथं सीतां हृतां समनुमन्यसे ।\nवसन्तीं रक्षसां मध्ये महेन्द्रवरुणोपम ॥५-४०-६॥",
  "एष चूडामणिर्दिव्यो मया सुपरिरक्षितः ।\nएतं दृष्ट्वा प्रहृष्यामि व्यसने त्वामिवानघ ॥५-४०-७॥",
  "एष निर्यातितः श्रीमान् मया ते वारिसम्भवः ।\nअतः परं न शक्ष्यामि जीवितुं शोकलालसा ॥५-४०-८॥",
  "असह्यानि च दुःखानि वाचश्च हृदयच्छिदः ।\nराक्षसैः सह संवासं त्वत्कृते मर्षयाम्यहम् ॥५-४०-९॥",
  "धारयिष्यामि मासं तु जीवितं शत्रुसूदन ।\nमासादूर्ध्वं न जीविष्ये त्वया हीना नृपात्मज ॥५-४०-१०॥",
  "घोरो राक्षसराजोऽयं दृष्टिश्च न सुखा मयि ।\nत्वां च श्रुत्वा विषज्जन्तं न जीवेयमपि क्षणम् ॥५-४०-११॥",
  "वैदेह्या वचनं श्रुत्वा करुणं साश्रुभाषितम् ।\nअथाब्रवीन्महातेजा हनूमान् मारुतात्मजः ॥५-४०-१२॥",
  "त्वच्छोकविमुखो रामो देवि सत्येन ते शपे ।\nरामे शोकाभिभूते तु लक्ष्मणः परितप्यते ॥५-४०-१३॥",
  "दृष्टा कथंचिद् भवती न कालः परिदेवितुम् ।\nइमं मुहूर्तं दुःखानामन्तं द्रक्ष्यसि भामिनि ॥५-४०-१४॥",
  "तावुभौ पुरुषव्याघ्रौ राजपुत्रावनिन्दितौ ।\nत्वद्दर्शनकृतोत्साहौ लङ्कां भस्मीकरिष्यतः ॥५-४०-१५॥",
  "हत्वा तु समरे रक्षो रावणं सहबान्धवैः ।\nराघवौ त्वां विशालाक्षि स्वां पुरीं प्रति नेष्यतः ॥५-४०-१६॥",
  "यत्तु रामो विजानीयादभिज्ञानमनिन्दिते ।\nप्रीतिसंजननं भूयस्तस्य त्वं दातुमर्हसि ॥५-४०-१७॥",
  "साब्रवीद् दत्तमेवाहो मयाभिज्ञानमुत्तमम् ।\nएतदेव हि रामस्य दृष्ट्वा यत्नेन भूषणम् ॥५-४०-१८॥",
  "श्रद्धेयं हनुमन् वाक्यं तव वीर भविष्यति ।\nस तं मणिवरं गृह्य श्रीमान् प्लवगसत्तमः ॥५-४०-१९॥",
  "प्रणम्य शिरसा देवीं गमनायोपचक्रमे ।\nतमुत्पातकृतोत्साहमवेक्ष्य हरियूथपम् ॥५-४०-२०॥",
  "वर्धमानं महावेगमुवाच जनकात्मजा ।\nअश्रुपूर्णमुखी दीना बाष्पगद्गदया गिरा ॥५-४०-२१॥",
  "हनूमन् सिंहसंकाशौ भ्रातरौ रामलक्ष्मणौ ।\nसुग्रीवं च सहामात्यं सर्वान् ब्रूया अनामयम् ॥५-४०-२२॥",
  "यथा च स महाबाहुर्मां तारयति राघवः ।\nअस्माद् दुःखाम्बुसंरोधात् त्वं समाधातुमर्हसि ॥५-४०-२३॥",
  "इदं च तीव्रं मम शोकवेगंरक्षोभिरेभिः परिभर्त्सनं च ।\nब्रूयास्तु रामस्य गतः समीपंशिवश्च तेऽध्वास्तु हरिप्रवीर ॥५-४०-२४॥",
  "स राजपुत्र्या प्रतिवेदितार्थःकपिः कृतार्थः परिहृष्टचेताः ।\nतदल्पशेषं प्रसमीक्ष्य कार्यंदिशं ह्युदीचीं मनसा जगाम ॥५-४०-२५॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे चत्वारिंशः सर्गः ॥५-४०॥"
]