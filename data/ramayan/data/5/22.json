[
  "श्रीमद्वाल्मीकीयरामायणे सुन्दरकाण्डे मासद्वयावधिकरणम् नाम द्वाविंशः सर्गः ॥५-२२॥",
  "सीताया वचनं श्रुत्वा परुषं राक्षसेश्वरः ।\nप्रत्युवाच ततः सीतां विप्रियं प्रियदर्शनाम् ॥५-२२-१॥",
  "यथा यथा सान्त्वयिता वश्यः स्त्रीणां तथा तथा ।\nयथा यथा प्रियं वक्ता परिभूतस्तथा तथा ॥५-२२-२॥",
  "संनियच्छति मे क्रोधं त्वयि कामः समुत्थितः ।\nद्रवतो मार्गमासाद्य हयानिव सुसारथिः ॥५-२२-३॥",
  "वामः कामो मनुष्याणां यस्मिन् किल निबध्यते ।\nजने तस्मिंस्त्वनुक्रोशः स्नेहश्च किल जायते ॥५-२२-४॥",
  "एतस्मात् कारणान्न त्वां घातयामि वरानने ।\nवधार्हामवमानार्हां मिथ्या प्रव्रजने रताम् ॥५-२२-५॥",
  "परुषाणि हि वाक्यानि यानि यानि ब्रवीषि माम् ।\nतेषु तेषु वधो युक्तस्तव मैथिलि दारुणः ॥५-२२-६॥",
  "एवमुक्त्वा तु वैदेहीं रावणो राक्षसाधिपः ।\nक्रोधसंरम्भसंयुक्तः सीतामुत्तरमब्रवीत् ॥५-२२-७॥",
  "द्वौ मासौ रक्षितव्यौ मे योऽवधिस्ते मया कृतः ।\nततः शयनमारोह मम त्वं वरवर्णिनि ॥५-२२-८॥",
  "द्वाभ्यामूर्ध्वं तु मासाभ्यां भर्तारं मामनिच्छतीम् ।\nमम त्वां प्रातराशार्थे सूदाश्छेत्स्यन्ति खण्डशः ॥५-२२-९॥",
  "तां भर्त्स्यमानां सम्प्रेक्ष्य राक्षसेन्द्रेण जानकीम् ।\nदेवगन्धर्वकन्यास्ता विषेदुर्विकृतेक्षणाः ॥५-२२-१०॥",
  "ओष्ठप्रकारैरपरा नेत्रैर्वक्त्रैस्तथापराः ।\nसीतामाश्वासयामासुस्तर्जितां तेन रक्षसा ॥५-२२-११॥",
  "ताभिराश्वासिता सीता रावणं राक्षसाधिपम् ।\nउवाचात्महितं वाक्यं वृत्तशौटीर्यगर्वितम् ॥५-२२-१२॥",
  "नूनं न ते जनः कश्चिदस्मिन्निःश्रेयसि स्थितः ।\nनिवारयति यो न त्वां कर्मणोऽस्माद् विगर्हितात् ॥५-२२-१३॥",
  "मां हि धर्मात्मनः पत्नीं शचीमिव शचीपतेः ।\nत्वदन्यस्त्रिषु लोकेषु प्रार्थयेन्मनसापि कः ॥५-२२-१४॥",
  "राक्षसाधम रामस्य भार्याममिततेजसः ।\nउक्तवानसि यत् पापं क्व गतस्तस्य मोक्ष्यसे ॥५-२२-१५॥",
  "यथा दृप्तश्च मातंगः शशश्च सहितौ वने ।\nतथा द्विरदवद् रामस्त्वं नीच शशवत् स्मृतः ॥५-२२-१६॥",
  "स त्वमिक्ष्वाकुनाथं वै क्षिपन्निह न लज्जसे ।\nचक्षुषो विषये तस्य न यावदुपगच्छसि ॥५-२२-१७॥",
  "इमे ते नयने क्रूरे विकृते कृष्णपिंगले ।\nक्षितौ न पतिते कस्मान्मामनार्य निरीक्षतः ॥५-२२-१८॥",
  "तस्य धर्मात्मनः पत्नी स्नुषा दशरथस्य च ।\nकथं व्याहरतो मां ते न जिह्वा पाप शीर्यति ॥५-२२-१९॥",
  "असंदेशात्तु रामस्य तपसश्चानुपालनात् ।\nन त्वां कुर्मि दशग्रीव भस्म भस्मार्हतेजसा ॥५-२२-२०॥",
  "नापहर्तुमहं शक्या तस्य रामस्य धीमतः ।\nविधिस्तव वधार्थाय विहितो नात्र संशयः ॥५-२२-२१॥",
  "शूरेण धनदभ्रात्रा बलैः समुदितेन च ।\nअपोह्य रामं कस्माच्चिद् दारचौर्यं त्वया कृतम् ॥५-२२-२२॥",
  "सीताया वचनं श्रुत्वा रावणो राक्षसाधिपः ।\nविवृत्य नयने क्रूरे जानकीमन्ववैक्षत ॥५-२२-२३॥",
  "नीलजीमूतसंकाशो महाभुजशिरोधरः ।\nसिंहसत्त्वगतिः श्रीमान् दीप्तजिह्वोग्रलोचनः ॥५-२२-२४॥",
  "चलाग्रमुकुटप्रांशुश्चित्रमाल्यानुलेपनः ।\nरक्तमाल्याम्बरधरस्तप्तांगदविभूषणः ॥५-२२-२५॥",
  "श्रोणीसूत्रेण महता मेचकेन सुसंवृतः ।\nअमृतोत्पादने नद्धो भुजंगेनेव मन्दरः ॥५-२२-२६॥",
  "ताभ्यां स परिपूर्णाभ्यां भुजाभ्यां राक्षसेश्वरः ।\nशुशुभेऽचलसंकाशः शृंगाभ्यामिव मन्दरः ॥५-२२-२७॥",
  "तरुणादित्यवर्णाभ्यां कुण्डलाभ्यां विभूषितः ।\nरक्तपल्लवपुष्पाभ्यामशोकाभ्यामिवाचलः ॥५-२२-२८॥",
  "स कल्पवृक्षप्रतिमो वसन्त इव मूर्तिमान् ।\nश्मशानचैत्यप्रतिमो भूषितोऽपि भयंकरः ॥५-२२-२९॥",
  "अवेक्षमाणो वैदेहीं कोपसंरक्तलोचनः ।\nउवाच रावणः सीतां भुजंग इव निःश्वसन् ॥५-२२-३०॥",
  "अनयेनाभिसम्पन्नमर्थहीनमनुव्रते ।\nनाशयाम्यहमद्य त्वां सूर्यः संध्यामिवौजसा ॥५-२२-३१॥",
  "इत्युक्त्वा मैथिलीं राजा रावणः शत्रुरावणः ।\nसंददर्श ततः सर्वा राक्षसीर्घोरदर्शनाः ॥५-२२-३२॥",
  "एकाक्षीमेककर्णां च कर्णप्रावरणां तथा ।\nगोकर्णीं हस्तिकर्णीं च लम्बकर्णीमकर्णिकाम् ॥५-२२-३३॥",
  "हस्तिपद्यश्वपद्यौ च गोपदीं पादचूलिकाम् ।\nएकाक्षीमेकपादीं च पृथुपादीमपादिकाम् ॥५-२२-३४॥",
  "अतिमात्रशिरोग्रीवामतिमात्रकुचोदरीम् ।\nअतिमात्रास्यनेत्रां च दीर्घजिह्वानखामपि ॥५-२२-३५॥",
  "अनासिकां सिंहमुखीं गोमुखीं सूकरीमुखीम् ।\nयथा मद्वशगा सीता क्षिप्रं भवति जानकी ॥५-२२-३६॥",
  "तथा कुरुत राक्षस्यः सर्वाः क्षिप्रं समेत्य वा ।\nप्रतिलोमानुलोमैश्च सामदानादिभेदनैः ॥५-२२-३७॥",
  "आवर्जयत वैदेहीं दण्डस्योद्यमनेन च ।\nइति प्रतिसमादिश्य राक्षसेन्द्रः पुनः पुनः ॥५-२२-३८॥",
  "काममन्युपरीतात्मा जानकीं प्रति गर्जत ।\nउपगम्य ततः क्षिप्रं राक्षसी धान्यमालिनी ॥५-२२-३९॥",
  "परिष्वज्य दशग्रीवमिदं वचनमब्रवीत् ।\nमया क्रीड महाराज सीतया किं तवानया ॥५-२२-४०॥",
  "विवर्णया कृपणया मानुष्या राक्षसेश्वर ।\nनूनमस्यां महाराज न देवा भोगसत्तमान् ॥५-२२-४१॥",
  "विदधत्यमरश्रेष्ठास्तव बाहुबलार्जितान् ।\nअकामां कामयानस्य शरीरमुपतप्यते ॥५-२२-४२॥",
  "इच्छतीं कामयानस्य प्रीतिर्भवति शोभना ।\nएवमुक्तस्तु राक्षस्या समुत्क्षिप्तस्ततो बली ।\nप्रहसन् मेघसंकाशो राक्षसः स न्यवर्तत ॥५-२२-४३॥",
  "प्रस्थितः स दशग्रीवः कम्पयन्निव मेदिनीम् ।\nज्वलद्भास्करसंकाशं प्रविवेश निवेशनम् ॥५-२२-४४॥",
  "देवगन्धर्वकन्याश्च नागकन्याश्च तास्ततः ।\nपरिवार्य दशग्रीवं प्रविशुस्ता गृहोत्तमम् ॥५-२२-४५॥",
  "स मैथिलीं धर्मपरामवस्थितांप्रवेपमानां परिभर्त्स्य रावणः ।\nविहाय सीतां मदनेन मोहितःस्वमेव वेश्म प्रविवेश रावणः ॥५-२२-४६॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे द्वाविंशः सर्गः ॥५-२२॥"
]