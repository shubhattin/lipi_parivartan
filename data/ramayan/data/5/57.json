[
  "श्रीमद्वाल्मीकीयरामायणे सुन्दरकाण्डे हनूमत्प्रत्यागमनम् नाम सप्तपञ्चाशः सर्गः ॥५-५७॥",
  "आप्लुत्य च महावेगः पक्षवानिव पर्वतः ।\nभुजङ्गयक्षगन्धर्वप्रबुद्धकमलोत्पलम् ॥५-५७-१॥",
  "स चन्द्रकुमुदं रम्यं सार्ककारण्डवं शुभम् ।\nतिष्यश्रवणकादम्बमभ्रशैवलशाद्वलम् ॥५-५७-२॥",
  "पुनर्वसुमहामीनं लोहिताङ्गमहाग्रहम् ।\nऐरावतमहाद्वीपं स्वातीहंसविलासितम् ॥५-५७-३॥",
  "वातसंघातजालोर्मिचन्द्रांशुशिशिराम्बुमत् ।\nहनूमानपरिश्रान्तः पुप्लुवे गगनार्णवम् ॥५-५७-४॥",
  "ग्रसमान इवाकाशं ताराधिपमिवोल्लिखन् ।\nहरन्निव सनक्षत्रं गगनं सार्कमण्डलम् ॥५-५७-५॥",
  "अपारमपरिश्रान्तश्चाम्बुधिं समगाहत ।\nहनूमान् मेघजालानि विकर्षन्निव गच्छति ॥५-५७-६॥",
  "पाण्डुरारुणवर्णानि नीलमाञ्जिष्ठकानि च ।\nहरितारुणवर्णानि महाभ्राणि चकाशिरे ॥५-५७-७॥",
  "प्रविशन्नभ्रजालानि निष्क्रमंश्च पुनः पुनः ।\nप्रकाशश्चाप्रकाशश्च चन्द्रमा इव दृश्यते ॥५-५७-८॥",
  "विविधाभ्रघनापन्नगोचरो धवलाम्बरः ।\nदृश्यादृश्यतनुर्वीरस्तथा चन्द्रायतेऽम्बरे ॥५-५७-९॥",
  "तार्क्ष््यायमाणो गगने स बभौ वायुनन्दनः ।\nदारयन् मेघवृन्दानि निष्पतंश्च पुनः पुनः ॥५-५७-१०॥",
  "नदन् नादेन महता मेघस्वनमहास्वनः ।\nप्रवरान् राक्षसान् हत्वा नाम विश्राव्य चात्मनः ॥५-५७-११॥",
  "आकुलां नगरीं कृत्वा व्यथयित्वा च रावणम् ।\nअर्दयित्वा महावीरान् वैदेहीमभिवाद्य च ॥५-५७-१२॥",
  "आजगाम महातेजाः पुनर्मध्येन सागरम् ।\nपर्वतेन्द्रं सुनाभं च समुपस्पृश्य वीर्यवान् ॥५-५७-१३॥",
  "ज्यामुक्त इव नाराचो महावेगोऽभ्युपागमत् ।\nस किंचिदारात् सम्प्राप्तः समालोक्य महागिरिम् ॥५-५७-१४॥",
  "महेन्द्रं मेघसंकाशं ननाद स महाकपिः ।\nस पूरयामास कपिर्दिशो दश समन्ततः ॥५-५७-१५॥",
  "नदन् नादेन महता मेघस्वनमहास्वनः ।\nस तं देशमनुप्राप्तः सुहृद्दर्शनलालसः ॥५-५७-१६॥",
  "ननाद सुमहानादं लाङ्गूलं चाप्यकम्पयत् ।\nतस्य नानद्यमानस्य सुपर्णाचरिते पथि ॥५-५७-१७॥",
  "फलतीवास्य घोषेण गगनं सार्कमण्डलम् ।\nये तु तत्रोत्तरे कूले समुद्रस्य महाबलाः ॥५-५७-१८॥",
  "पूर्वं संविष्ठिताः शूरा वायुपुत्रदिदृक्षवः ।\nमहतो वायुनुन्नस्य तोयदस्येव निःस्वनम् ।\nशुश्रुवुस्ते तदा घोषमूरुवेगं हनूमतः ॥५-५७-१९॥",
  "ते दीनमनसः सर्वे शुश्रुवुः काननौकसः ।\nवानरेन्द्रस्य निर्घोषं पर्जन्यनिनदोपमम् ॥५-५७-२०॥",
  "निशम्य नदतो नादं वानरास्ते समन्ततः ।\nबभूवुरुत्सुकाः सर्वे सुहृद्दर्शनकाङ्क्षिणः ॥५-५७-२१॥",
  "जाम्बवान् स हरिश्रेष्ठः प्रीतिसंहृष्टमानसः ।\nउपामन्त्र्य हरीन् सर्वानिदं वचनमब्रवीत् ॥५-५७-२२॥",
  "सर्वथा कृतकार्योऽसौ हनूमान् नात्र संशयः ।\nन ह्यस्याकृतकार्यस्य नाद एवंविधो भवेत् ॥५-५७-२३॥",
  "तस्य बाहूरुवेगं च निनादं च महात्मनः ।\nनिशम्य हरयो हृष्टाः समुत्पेतुर्यतस्ततः ॥५-५७-२४॥",
  "ते नगाग्रान्नगाग्राणि शिखराच्छिखराणि च ।\nप्रहृष्टाः समपद्यन्त हनूमन्तं दिदृक्षवः ॥५-५७-२५॥",
  "ते प्रीताः पादपाग्रेषु गृह्य शाखामवस्थिताः ।\nवासांसि च प्रकाशानि समाविध्यन्त वानराः ॥५-५७-२६॥",
  "गिरिगह्वरसंलीनो यथा गर्जति मारुतः ।\nएवं जगर्ज बलवान् हनूमान् मारुतात्मजः ॥५-५७-२७॥",
  "तमभ्रघनसंकाशमापतन्तं महाकपिम् ।\nदृष्ट्वा ते वानराः सर्वे तस्थुः प्राञ्जलयस्तदा ॥५-५७-२८॥",
  "ततस्तु वेगवान् वीरो गिरेर्गिरिनिभः कपिः ।\nनिपपात गिरेस्तस्य शिखरे पादपाकुले ॥५-५७-२९॥",
  "हर्षेणापूर्यमाणोऽसौ रम्ये पर्वतनिर्झरे ।\nछिन्नपक्ष इवाकाशात् पपात धरणीधरः ॥५-५७-३०॥",
  "ततस्ते प्रीतमनसः सर्वे वानरपुङ्गवाः ।\nहनूमन्तं महात्मानं परिवार्योपतस्थिरे ॥५-५७-३१॥",
  "परिवार्य च ते सर्वे परां प्रीतिमुपागताः ।\nप्रहृष्टवदनाः सर्वे तमागतमुपागमन् ॥५-५७-३२॥",
  "उपायनानि चादाय मूलानि च फलानि च ।\nप्रत्यर्चयन् हरिश्रेष्ठं हरयो मारुतात्मजम् ॥५-५७-३३॥",
  "विनेदुर्मुदिताः केचित् केचित् किलकिलां तथा ।\nहृष्टाः पादपशाखाश्च आनिन्युर्वानरर्षभाः ॥५-५७-३४॥",
  "हनूमांस्तु गुरून् वृद्धाञ्जाम्बवत्प्रमुखांस्तदा ।\nकुमारमङ्गदं चैव सोऽवन्दत महाकपिः ॥५-५७-३५॥",
  "स ताभ्यां पूजितः पूज्यः कपिभिश्च प्रसादितः ।\nदृष्टा देवीति विक्रान्तः संक्षेपेण न्यवेदयत् ॥५-५७-३६॥",
  "निषसाद च हस्तेन गृहीत्वा वालिनः सुतम् ।\nरमणीये वनोद्देशे महेन्द्रस्य गिरेस्तदा ॥५-५७-३७॥",
  "हनूमानब्रवीत् पृष्टस्तदा तान् वानरर्षभान् ।\nअशोकवनिकासंस्था दृष्टा सा जनकात्मजा ॥५-५७-३८॥",
  "रक्ष्यमाणा सुघोराभी राक्षसीभिरनिन्दिता ।\nएकवेणीधरा बाला रामदर्शनलालसा ॥५-५७-३९॥",
  "उपवासपरिश्रान्ता मलिना जटिला कृशा ।\nततो दृष्टेति वचनं महार्थममृतोपमम् ॥५-५७-४०॥",
  "निशम्य मारुतेः सर्वे मुदिता वानराभवन् ।\nक्ष्वेडन्त्यन्ये नदन्त्यन्ये गर्जन्त्यन्ये महाबलाः ॥५-५७-४१॥",
  "चक्रुः किलकिलामन्ये प्रतिगर्जन्ति चापरे ।\nकेचिदुच्छ्रितलाङ्गूलाः प्रहृष्टाः कपिकुञ्जराः ॥५-५७-४२॥",
  "आयताञ्चितदीर्घाणि लाङ्गूलानि प्रविव्यधुः ।\nअपरे तु हनूमन्तं श्रीमन्तं वानरोत्तमम् ॥५-५७-४३॥",
  "आप्लुत्य गिरिशृङ्गेषु संस्पृशन्ति स्म हर्षिताः ।\nउक्तवाक्यं हनूमन्तमङ्गदस्तु तदाब्रवीत् ॥५-५७-४४॥",
  "सर्वेषां हरिवीराणां मध्ये वाचमनुत्तमाम् ।\nसत्त्वे वीर्ये न ते कश्चित् समो वानर विद्यते ॥५-५७-४५॥",
  "यदवप्लुत्य विस्तीर्णं सागरं पुनरागतः ।\nजीवितस्य प्रदाता नस्त्वमेको वानरोत्तम ॥५-५७-४६॥",
  "त्वत्प्रसादात् समेष्यामः सिद्धार्था राघवेण ह ।\nअहो स्वामिनि ते भक्तिरहो वीर्यमहो धृतिः ॥५-५७-४७॥",
  "दिष्ट्या दृष्टा त्वया देवी रामपत्नी यशस्विनी ।\nदिष्ट्या त्यक्ष्यति काकुत्स्थः शोकं सीतावियोगजम् ॥५-५७-४८॥",
  "ततोऽङ्गदं हनूमन्तं जाम्बवन्तं च वानराः ।\nपरिवार्य प्रमुदिता भेजिरे विपुलाः शिलाः ॥५-५७-४९॥",
  "उपविष्टा गिरेस्तस्य शिलासु विपुलासु ते ।\nश्रोतुकामाः समुद्रस्य लङ्घनं वानरोत्तमाः ॥५-५७-५०॥",
  "दर्शनं चापि लङ्कायाः सीताया रावणस्य च ।\nतस्थुः प्राञ्जलयः सर्वे हनूमद्वदनोन्मुखाः ॥५-५७-५१॥",
  "तस्थौ तत्राङ्गदः श्रीमान् वानरैर्बहुभिर्वृतः ।\nउपास्यमानो विबुधैर्दिवि देवपतिर्यथा ॥५-५७-५२॥",
  "हनूमता कीर्तिमता यशस्विना तथाङ्गदेनाङ्गदनद्धबाहुना ।\nमुदा तदाध्यासितमुन्नतं महन्महीधराग्रं ज्वलितं श्रियाभवत् ॥५-५७-५३॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे सप्तपञ्चाशः सर्गः ॥५-५७॥"
]