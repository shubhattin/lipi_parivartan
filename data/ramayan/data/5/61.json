[
  "श्रीमद्वाल्मीकीयरामायणे सुन्दरकाण्डे मधुवनप्रवेशः नाम एकषष्ठितमः सर्गः ॥५-६१॥",
  "ततो जाम्बवतो वाक्यमगृह्णन्त वनौकसः ।\nअङ्गदप्रमुखा वीरा हनूमांश्च महाकपिः ॥५-६१-१॥",
  "प्रीतिमन्तस्ततः सर्वे वायुपुत्रपुरःसराः ।\nमहेन्द्राग्रात् समुत्पत्य पुप्लुवुः प्लवगर्षभाः ॥५-६१-२॥",
  "मेरुमन्दरसंकाशा मत्ता इव महागजाः ।\nछादयन्त इवाकाशं महाकाया महाबलाः ॥५-६१-३॥",
  "सभाज्यमानं भूतैस्तमात्मवन्तं महाबलम् ।\nहनूमन्तं महावेगं वहन्त इव दृष्टिभिः ॥५-६१-४॥",
  "राघवे चार्थनिर्वृत्तिं कर्तुं च परमं यशः ।\nसमाधाय समृद्धार्थाः कर्मसिद्धिभिरुन्नताः ॥५-६१-५॥",
  "प्रियाख्यानोन्मुखाः सर्वे सर्वे युद्धाभिनन्दिनः ।\nसर्वे रामप्रतीकारे निश्चितार्था मनस्विनः ॥५-६१-६॥",
  "प्लवमानाः खमाप्लुत्य ततस्ते काननौकसः ।\nनन्दनोपममासेदुर्वनं द्रुमशतायुतम् ॥५-६१-७॥",
  "यत् तन्मधुवनं नाम सुग्रीवस्याभिरक्षितम् ।\nअधृष्यं सर्वभूतानां सर्वभूतमनोहरम् ॥५-६१-८॥",
  "यद् रक्षति महावीरः सदा दधिमुखः कपिः ।\nमातुलः कपिमुख्यस्य सुग्रीवस्य महात्मनः ॥५-६१-९॥",
  "ते तद् वनमुपागम्य बभूवुः परमोत्कटाः ।\nवानरा वानरेन्द्रस्य मनःकान्तं महावनम् ॥५-६१-१०॥",
  "ततस्ते वानरा हृष्टा दृष्ट्वा मधुवनं महत् ।\nकुमारमभ्ययाचन्त मधूनि मधुपिङ्गलाः ॥५-६१-११॥",
  "ततः कुमारस्तान् वृद्धाञ्जाम्बवत्प्रमुखान् कपीन् ।\nअनुमान्य ददौ तेषां निसर्गं मधुभक्षणे ॥५-६१-१२॥",
  "ते निसृष्टाः कुमारेण धीमता वालिसूनुना ।\nहरयः समपद्यन्त द्रुमान् मधुकराकुलान् ॥५-६१-१३॥",
  "भक्षयन्तः सुगन्धीनि मूलानि च फलानि च ।\nजग्मुः प्रहर्षं ते सर्वे बभूवुश्च मदोत्कटाः ॥५-६१-१४॥",
  "ततश्चानुमताः सर्वे सुसंहृष्टा वनौकसः ।\nमुदिताश्च ततस्ते च प्रनृत्यन्ति ततस्ततः ॥५-६१-१५॥",
  "गायन्ति केचित् प्रहसन्ति केचिन्नृत्यन्ति केचित् प्रणमन्ति केचित् ।\nपतन्ति केचित् प्रचरन्ति केचित् प्लवन्ति केचित् प्रलपन्ति केचित् ॥५-६१-१६॥",
  "परस्परं केचिदुपाश्रयन्ति परस्परं केचिदतिब्रुवन्ति ।\nद्रुमाद् द्रुमं केचिदभिद्रवन्ति क्षितौ नगाग्रान्निपतन्ति केचित् ॥५-६१-१७॥",
  "महीतलात् केचिदुदीर्णवेगा महाद्रुमाग्राण्यभिसम्पतन्ति ।\nगायन्तमन्यः प्रहसन्नुपैति हसन्तमन्यः प्ररुदन्नुपैति ॥५-६१-१८॥",
  "तुदन्तमन्यः प्रणदन्नुपैति समाकुलं तत् कपिसैन्यमासीत् ।\nन चात्र कश्चिन्न बभूव मत्तो न चात्र कश्चिन्न बभूव दृप्तः ॥५-६१-१९॥",
  "ततो वनं तत् परिभक्ष्यमाणं द्रुमांश्च विध्वंसितपत्रपुष्पान् ।\nसमीक्ष्य कोपाद् दधिवक्त्रनामा निवारयामास कपिः कपींस्तान् ॥५-६१-२०॥",
  "स तैः प्रवृद्धैः परिभर्त्स्यमानो वनस्य गोप्ता हरिवृद्धवीरः ।\nचकार भूयो मतिमुग्रतेजा वनस्य रक्षां प्रति वानरेभ्यः ॥५-६१-२१॥",
  "उवाच कांश्चित् परुषाण्यभीतमसक्तमन्यांश्च तलैर्जघान ।\nसमेत्य कैश्चित् कलहं चकार तथैव साम्नोपजगाम कांश्चित् ॥५-६१-२२॥",
  "स तैर्मदादप्रतिवार्यवेगैर्बलाच्च तेन प्रतिवार्यमाणैः ।\nप्रधर्षणे त्यक्तभयैः समेत्य प्रकृष्यते चाप्यनवेक्ष्य दोषम् ॥५-६१-२३॥",
  "नखैस्तुदन्तो दशनैर्दशन्तस्तलैश्च पादैश्च समापयन्तः ।\nमदात् कपिं ते कपयः समन्तान्महावनं निर्विषयं च चक्रुः ॥५-६१-२४॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे एकषष्ठितमः सर्गः ॥५-६१॥"
]