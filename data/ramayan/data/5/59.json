[
  "अथ श्रीमद्वाल्मीकीयरामायणे सुन्दरकाण्डे अनन्तरकार्यप्ररोचनम् नाम एकोनषष्ठितमः सर्गः ॥५-५९॥",
  "एतदाख्याय तत् सर्वं हनूमान् मारुतात्मजः ।\nभूयः समुपचक्राम वचनं वक्तुमुत्तरम् ॥५-५९-१॥",
  "सफलो राघवोद्योगः सुग्रीवस्य च सम्भ्रमः ।\nशीलमासाद्य सीताया मम च प्रीणितं मनः ॥५-५९-२॥",
  "आर्यायाः सदृशं शीलं सीतायाः प्लवगर्षभाः ।\nतपसा धारयेल्लोकान् क्रुद्धा वा निर्दहेदपि ॥५-५९-३॥",
  "सर्वथातिप्रकृष्टोऽसौ रावणो राक्षसेश्वरः ।\nयस्य तां स्पृशतो गात्रं तपसा न विनाशितम् ॥५-५९-४॥",
  "न तदग्निशिखा कुर्यात् संस्पृष्टा पाणिना सती ।\nजनकस्य सुता कुर्याद् यत् क्रोधकलुषीकृता ॥५-५९-५॥",
  "जाम्बवत्प्रमुखान् सर्वाननुज्ञाप्य महाकपीन् ।\nअस्मिन् नेवंगते कार्ये भवतां च निवेदिते ।\nन्याय्यं स्म सह वैदेह्या द्रष्टुं तौ पार्थिवात्मजौ ॥५-५९-६॥",
  "अहमेकोऽपि पर्याप्तः सराक्षसगणां पुरीम् ।\nतां लङ्कां तरसा हन्तुं रावणं च महाबलम् ॥५-५९-७॥",
  "किं पुनः सहितो वीरैर्बलवद्भिः कृतात्मभिः ।\nकृतास्त्रैः प्लवगैः शक्तैर्भवद्भिर्विजयैषिभिः ॥५-५९-८॥",
  "अहं तु रावणं युद्धे ससैन्यं सपुरःसरम् ।\nसहपुत्रं वधिष्यामि सहोदरयुतं युधि ॥५-५९-९॥",
  "ब्राह्ममस्त्रं च रौद्रं च वायव्यं वारुणं तथा ।\nयदि शक्रजितोऽस्त्राणि दुर्निरीक्ष्याणि संयुगे ।\nतान्यहं निहनिष्यामि विधमिष्यामि राक्षसान् ॥५-५९-१०॥",
  "भवतामभ्यनुज्ञातो विक्रमो मे रुणद्धि तम् ।\nमयातुला विसृष्टा हि शैलवृष्टिर्निरन्तरा ॥५-५९-११॥",
  "देवानपि रणे हन्यात् किं पुनस्तान् निशाचरान् ।\nभवतामननुज्ञातो विक्रमो मे रुणद्धि माम् ॥५-५९-१२॥",
  "सागरोऽप्यतियाद् वेलां मन्दरः प्रचलेदपि ।\nन जाम्बवन्तं समरे कम्पयेदरिवाहिनी ॥५-५९-१३॥",
  "सर्वराक्षससङ्घानां राक्षसा ये च पूर्वजाः ।\nअलमेकोऽपि नाशाय वीरो वालिसुतः कपिः ॥५-५९-१४॥",
  "प्लवगस्योरुवेगेन नीलस्य च महात्मनः ।\nमन्दरोऽप्यवशीर्येत किं पुनर्युधि राक्षसाः ॥५-५९-१५॥",
  "सदेवासुरयक्षेषु गन्धर्वोरगपक्षिषु ।\nमैन्दस्य प्रतियोद्धारं शंसत द्विविदस्य वा ॥५-५९-१६॥",
  "अश्विपुत्रौ महावेगावेतौ प्लवगसत्तमौ ।\nएतयोः प्रतियोद्धारं न पश्यामि रणाजिरे ॥५-५९-१७॥",
  "मयैव निहता लङ्का दग्धा भस्मीकृता पुरी ।\nराजमार्गेषु सर्वेषु नाम विश्रावितं मया ॥५-५९-१८॥",
  "जयत्यतिबलो रामो लक्ष्मणश्च महाबलः ।\nराजा जयति सुग्रीवो राघवेणाभिपालितः ॥५-५९-१९॥",
  "अहं कोसलराजस्य दासः पवनसम्भवः ।\nहनूमानिति सर्वत्र नाम विश्रावितं मया ॥५-५९-२०॥",
  "अशोकवनिकामध्ये रावणस्य दुरात्मनः ।\nअधस्ताच्छिंशपामूले साध्वी करुणमास्थिता ॥५-५९-२१॥",
  "राक्षसीभिः परिवृता शोकसंतापकर्शिता ।\nमेघरेखापरिवृता चन्द्ररेखेव निष्प्रभा ॥५-५९-२२॥",
  "अचिन्तयन्ती वैदेही रावणं बलदर्पितम् ।\nपतिव्रता च सुश्रोणी अवष्टब्धा च जानकी ॥५-५९-२३॥",
  "अनुरक्ता हि वैदेही रामे सर्वात्मना शुभा ।\nअनन्यचित्ता रामेण पौलोमीव पुरन्दरे ॥५-५९-२४॥",
  "तदेकवासःसंवीता रजोध्वस्ता तथैव च ।\nसा मया राक्षसीमध्ये तर्ज्यमाना मुहुर्मुहुः ॥५-५९-२५॥",
  "राक्षसीभिर्विरूपाभिर्दृष्टा हि प्रमदावने ।\nएकवेणीधरा दीना भर्तृचिन्तापरायणा ॥५-५९-२६॥",
  "अधःशय्या विवर्णाङ्गी पद्मिनीव हिमोदये ।\nरावणाद् विनिवृत्तार्था मर्तव्यकृतनिश्चया ॥५-५९-२७॥",
  "कथंचिन्मृगशावाक्षी विश्वासमुपपादिता ।\nततः सम्भाषिता चैव सर्वमर्थं प्रकाशिता ॥५-५९-२८॥",
  "रामसुग्रीवसख्यं च श्रुत्वा प्रीतिमुपागता ।\nनियतः समुदाचारो भक्तिर्भर्तरि चोत्तमा ॥५-५९-२९॥",
  "यन्न हन्ति दशग्रीवं स महात्मा दशाननः ।\nनिमित्तमात्रं रामस्तु वधे तस्य भविष्यति ॥५-५९-३०॥",
  "सा प्रकृत्यैव तन्वङ्गी तद्वियोगाच्च कर्शिता ।\nप्रतिपत्पाठशीलस्य विद्येव तनुतां गता ॥५-५९-३१॥",
  "एवमास्ते महाभागा सीता शोकपरायणा ।\nयदत्र प्रतिकर्तव्यं तत् सर्वमुपकल्प्यताम् ॥५-५९-३२॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे अनन्तरकार्यप्ररोचनम् नाम एकोनषष्ठितमः सर्गः ॥५-५९॥"
]