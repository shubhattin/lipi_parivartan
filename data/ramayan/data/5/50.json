[
  "श्रीमद्वाल्मीकीयरामायणे सुन्दरकाण्डे प्रहस्तप्रश्नः नाम पञ्चाशः सर्गः ॥५-५०॥",
  "तमुद्वीक्ष्य महाबाहुः पिङ्गाक्षं पुरतः स्थितम् ।\nरोषेण महताऽऽविष्टो रावणो लोकरावणः ॥५-५०-१॥",
  "शङ्काहतात्मा दध्यौ स कपीन्द्रं तेजसा वृतम् ।\nकिमेष भगवान् नन्दी भवेत् साक्षादिहागतः ॥५-५०-२॥",
  "येन शप्तोऽस्मि कैलासे मया प्रहसिते पुरा ।\nसोऽयं वानरमूर्तिः स्यात्किंस्विद् बाणोऽपि वासुरः ॥५-५०-३॥",
  "स राजा रोषताम्राक्षः प्रहस्तं मन्त्रिसत्तमम् ।\nकालयुक्तमुवाचेदं वचो विपुलमर्थवत् ॥५-५०-४॥",
  "दुरात्मा पृच्छ्यतामेष कुतः किं वास्य कारणम् ।\nवनभङ्गे च कोऽस्यार्थो राक्षसानां च तर्जने ॥५-५०-५॥",
  "मत्पुरीमप्रधृष्यां वै गमने किं प्रयोजनम् ।\nआयोधने वा कं कार्यं पृच्छ्यतामेष दुर्मतिः ॥५-५०-६॥",
  "रावणस्य वचः श्रुत्वा प्रहस्तो वाक्यमब्रवीत् ।\nसमाश्वसिहि भद्रं ते न भीः कार्या त्वया कपे ॥५-५०-७॥",
  "यदि तावत् त्वमिन्द्रेण प्रेषितो रावणालयम् ।\nतत्त्वमाख्याहि मा ते भूद् भयं वानर मोक्ष्यसे ॥५-५०-८॥",
  "यदि वैश्रवणस्य त्वं यमस्य वरुणस्य च ।\nचारुरूपमिदं कृत्वा प्रविष्टो नः पुरीमिमाम् ॥५-५०-९॥",
  "विष्णुना प्रेषितो वापि दूतो विजयकाङ्क्षिणा ।\nनहि ते वानरं तेजो रूपमात्रं तु वानरम् ॥५-५०-१०॥",
  "तत्त्वतः कथयस्वाद्य ततो वानर मोक्ष्यसे ।\nअनृतं वदतश्चापि दुर्लभं तव जीवितम् ॥५-५०-११॥",
  "अथवा यन्निमित्तस्ते प्रवेशो रावणालये ।\nएवमुक्तो हरिवरस्तदा रक्षोगणेश्वरम् ॥५-५०-१२॥",
  "अब्रवीन्नास्मि शक्रस्य यमस्य वरुणस्य च ।\nधनदेन न मे सख्यं विष्णुना नास्मि चोदितः ॥५-५०-१३॥",
  "जातिरेव मम त्वेषा वानरोऽहमिहागतः ।\nदर्शने राक्षसेन्द्रस्य तदिदं दुर्लभं मया ॥५-५०-१४॥",
  "वनं राक्षसराजस्य दर्शनार्थं विनाशितम् ।\nततस्ते राक्षसाः प्राप्ता बलिनो युद्धकाङ्क्षिणः ॥५-५०-१५॥",
  "रक्षणार्थं च देहस्य प्रतियुद्धा मया रणे ।\nअस्त्रपाशैर्न शक्योऽहं बद्धुं देवासुरैरपि ॥५-५०-१६॥",
  "पितामहादेष वरो ममापि हि समागतः ।\nराजानं द्रष्टुकामेन मयास्त्रमनुवर्तितम् ॥५-५०-१७॥",
  "विमुक्तोऽप्यहमस्त्रेण राक्षसैस्त्वभिवेदितः ।\nकेनचिद् रामकार्येण आगतोऽस्मि तवान्तिकम् ॥५-५०-१८॥",
  "दूतोऽहमिति विज्ञाय राघवस्यामितौजसः ।\nश्रूयतामेव वचनं मम पथ्यमिदं प्रभो ॥५-५०-१९॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे पञ्चाशः सर्गः ॥५-५०॥"
]