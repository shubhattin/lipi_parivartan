[
  "अथ श्रीमद्वाल्मीकीयरामायणे सुन्दरकाण्डे सागरलङ्घनम् नाम प्रथमः सर्गः ॥५-१॥",
  "ततो रावणनीतायाः सीतायाः शत्रुकर्षणः ।\nइयेष पदमन्वेष्टुं चारणाचरिते पथि ॥५-१-१॥",
  "दुष्करं निष्प्रतिद्वन्द्वं चिकीर्षन् कर्म वानरः ।\nसमुदग्रशिरोग्रीवो गवां पतिरिवाबभौ ॥५-१-२॥",
  "अथ वैदूर्यवर्णेषु शाद्वलेषु महाबलः ।\nधीरः सलिलकल्पेषु विचचार यथासुखम् ॥५-१-३॥",
  "द्विजान् वित्रासयन् धीमानुरसा पादपान् हरन् ।\nमृगांश्च सुबहून् निघ्नन् प्रवृद्ध इव केसरी ॥५-१-४॥",
  "नीललोहितमाञ्जिष्ठपद्मवर्णैः सितासितैः ।\nस्वभावसिद्धैर्विमलैर्धातुभिः समलंकृतम् ॥५-१-५॥",
  "कामरूपिभिराविष्टमभीक्ष्णं सपरिच्छदैः ।\nयक्षकिंनरगन्धर्वैर्देवकल्पैः सपन्नगैः ॥५-१-६॥",
  "स तस्य गिरिवर्यस्य तले नागवरायुते ।\nतिष्ठन् कपिवरस्तत्र ह्रदे नाग इवाबभौ ॥५-१-७॥",
  "स सूर्याय महेन्द्राय पवनाय स्वयम्भुवे ।\nभूतेभ्यश्चाञ्जलिं कृत्वा चकार गमने मतिम् ॥५-१-८॥",
  "अञ्जलिं प्राङ्मुखं कुर्वन् पवनायात्मयोनये ।\nततो हि ववृधे गन्तुं दक्षिणो दक्षिणां दिशम् ॥५-१-९॥",
  "प्लवगप्रवरैर्दृष्टः प्लवने कृतनिश्चयः ।\nववृधे रामवृद्ध्यर्थं समुद्र इव पर्वसु ॥५-१-१०॥",
  "निष्प्रमाणशरीरः सँल्लिलङ्घयिषुरर्णवम् ।\nबाहुभ्यां पीडयामास चरणाभ्यां च पर्वतम् ॥५-१-११॥",
  "स चचालाचलश्चाशु मुहूर्तं कपिपीडितः ।\nतरूणां पुष्पिताग्राणां सर्वं पुष्पमशातयत् ॥५-१-१२॥",
  "तेन पादपमुक्तेन पुष्पौघेण सुगन्धिना ।\nसर्वतः संवृतः शैलो बभौ पुष्पमयो यथा ॥५-१-१३॥",
  "तेन चोत्तमवीर्येण पीड्यमानः स पर्वतः ।\nसलिलं सम्प्रसुस्राव मदमत्त इव द्विपः ॥५-१-१४॥",
  "पीड्यमानस्तु बलिना महेन्द्रस्तेन पर्वतः ।\nरीतीर्निर्वर्तयामास काञ्चनाञ्जनराजतीः ॥५-१-१५॥",
  "मुमोच च शिलाः शैलो विशालाः समनःशिलाः ।\nमध्यमेनार्चिषा जुष्टो धूमराजीरिवानलः ॥५-१-१६॥",
  "हरिणा पीड्यमानेन पीड्यमानानि सर्वतः ।\nगुहाविष्टानि सत्त्वानि विनेदुर्विकृतैः स्वरैः ॥५-१-१७॥",
  "स महान् सत्त्वसन्नादः शैलपीडानिमित्तजः ।\nपृथिवीं पूरयामास दिशश्चोपवनानि च ॥५-१-१८॥",
  "शिरोभिः पृथुभिर्नागा व्यक्तस्वस्तिकलक्षणैः ।\nवमन्तः पावकं घोरं ददंशुर्दशनैः शिलाः ॥५-१-१९॥",
  "तास्तदा सविषैर्दष्टाः कुपितैस्तैर्महाशिलाः ।\nजज्वलुः पावकोद्दीप्ता बिभिदुश्च सहस्रधा ॥५-१-२०॥",
  "यानि त्वौषधजालानि तस्मिञ्जातानि पर्वते ।\nविषघ्नान्यपि नागानां न शेकुः शमितुं विषम् ॥५-१-२१॥",
  "भिद्यतेऽयं गिरिर्भूतैरिति मत्वा तपस्विनः ।\nत्रस्ता विद्याधरास्तस्मादुत्पेतुः स्त्रीगणैः सह ॥५-१-२२॥",
  "पानभूमिगतं हित्वा हैममासवभाजनम् ।\nपात्राणि च महार्हाणि करकांश्च हिरण्मयान् ॥५-१-२३॥",
  "लेह्यानुच्चावचान् भक्ष्यान् मांसानि विविधानि च ।\nआर्षभाणि च चर्माणि खड्गांश्च कनकत्सरून् ॥५-१-२४॥",
  "कृतकण्ठगुणाः क्षीबा रक्तमाल्यानुलेपनाः ।\nरक्ताक्षाः पुष्कराक्षाश्च गगनं प्रतिपेदिरे ॥५-१-२५॥",
  "हारनूपुरकेयूरपारिहार्यधराः स्त्रियः ।\nविस्मिताः सस्मितास्तस्थुराकाशे रमणौः सह ॥५-१-२६॥",
  "दर्शयन्तो महाविद्यां विद्याधरमहर्षयः ।\nसहितास्तस्थुराकाशे वीक्षांचक्रुश्च पर्वतम् ॥५-१-२७॥",
  "शुश्रुवुश्च तदा शब्दमृषीणां भावितात्मनाम् ।\nचारणानां च सिद्धानां स्थितानां विमलेऽम्बरे ॥५-१-२८॥",
  "एष पर्वतसंकाशो हनुमान् मारुतात्मजः ।\nतितीर्षति महावेगः समुद्रं वरुणालयम् ॥५-१-२९॥",
  "रामार्थं वानरार्थं च चिकीर्षन् कर्म दुष्करम् ।\nसमुद्रस्य परं पारं दुष्प्रापं प्राप्तुमिच्छति ॥५-१-३०॥",
  "इति विद्याधरा वाचः श्रुत्वा तेषां तपस्विनाम् ।\nतमप्रमेयं ददृशुः पर्वते वानरर्षभम् ॥५-१-३१॥",
  "दुधुवे च स रोमाणि चकम्पे चानलोपमः ।\nननाद च महानादं सुमहानिव तोयदः ॥५-१-३२॥",
  "आनुपूर्व्या च वृत्तं तल्लाङ्गूलं रोमभिश्चितम् ।\nउत्पतिष्यन् विचिक्षेप पक्षिराज इवोरगम् ॥५-१-३३॥",
  "तस्य लाङ्गूलमाविद्धमतिवेगस्य पृष्ठतः ।\nददृशे गरुडेनेव ह्रियमाणो महोरगः ॥५-१-३४॥",
  "बाहू संस्तम्भयामास महापरिघसंनिभौ ।\nआससाद कपिः कट्यां चरणौ संचुकोच च ॥५-१-३५॥",
  "संहृत्य च भुजौ श्रीमांस्तथैव च शिरोधराम् ।\nतेजः सत्त्वं तथा वीर्यमाविवेश स वीर्यवान् ॥५-१-३६॥",
  "मार्गमालोकयन् दूरादूर्ध्वप्रणिहितेक्षणः ।\nरुरोध हृदये प्राणानाकाशमवलोकयन् ॥५-१-३७॥",
  "पद्भ्यां दृढमवस्थानं कृत्वा स कपिकुञ्जरः ।\nनिकुच्य कर्णौ हनुमानुत्पतिष्यन् महाबलः ॥५-१-३८॥",
  "वानरान् वानरश्रेष्ठ इदं वचनमब्रवीत् ।\nयथा राघवनिर्मुक्तः शरः श्वसनविक्रमः ॥५-१-३९॥",
  "गच्छेत् तद्वद् गमिष्यामि लंकां रावणपालिताम् ।\nनहि द्रक्ष्यामि यदि तां लंकायां जनकात्मजाम् ॥५-१-४०॥",
  "अनेनैव हि वेगेन गमिष्यामि सुरालयम् ।\nयदि वा त्रिदिवे सीतां न द्रक्ष्यामि कृतश्रमः ॥५-१-४१॥",
  "बद्ध्वा राक्षसराजानमानयिष्यामि रावणम् ।\nसर्वथा कृतकार्योऽहमेष्यामि सह सीतया ॥५-१-४२॥",
  "आनयिष्यामि वा लंकां समुत्पाट्य सरावणाम् ।\nएवमुक्त्वा तु हनुमान् वानरो वानरोत्तमः ॥५-१-४३॥",
  "उत्पपाताथ वेगेन वेगवानविचारयन् ।\nसुपर्णमिव चात्मानं मेने स कपिकुञ्जरः ॥५-१-४४॥",
  "समुत्पतति वेगात् तु वेगात् ते नगरोहिणः ।\nसंहृत्य विटपान् सर्वान् समुत्पेतुः समन्ततः ॥५-१-४५॥",
  "स मत्तकोयष्टिभकान् पादपान् पुष्पशालिनः ।\nउद्वहन्नुरुवेगेन जगाम विमलेऽम्बरे ॥५-१-४६॥",
  "ऊरुवेगोत्थिता वृक्षा मुहूर्तं कपिमन्वयुः ।\nप्रस्थितं दीर्घमध्वानं स्वबन्धुमिव बान्धवाः ॥५-१-४७॥",
  "तमूरुवेगोन्मथिताः सालाश्चान्ये नगोत्तमाः ।\nअनुजग्मुर्हनूमन्तं सैन्या इव महीपतिम् ॥५-१-४८॥",
  "सुपुष्पिताग्रैर्बहुभिः पादपैरन्वितः कपिः ।\nहनूमान् पर्वताकारो बभूवाद्भुतदर्शनः ॥५-१-४९॥",
  "सारवन्तोऽथ ये वृक्षा न्यमज्जँल्लवणाम्भसि ।\nभयादिव महेन्द्रस्य पर्वता वरुणालये ॥५-१-५०॥",
  "स नानाकुसुमैः कीर्णः कपिः साङ्कुरकोरकैः ।\nशुशुभे मेघसंकाशः खद्योतैरिव पर्वतः ॥५-१-५१॥",
  "विमुक्तास्तस्य वेगेन मुक्त्वा पुष्पाणि ते द्रुमाः ।\nव्यवशीर्यन्त सलिले निवृत्ताः सुहृदो यथा ॥५-१-५२॥",
  "लघुत्वेनोपपन्नं तद् विचित्रं सागरेऽपतत् ।\nद्रुमाणां विविधं पुष्पं कपिवायुसमीरितम् ।\nताराचितमिवाकाशं प्रबभौ स महार्णवः ॥५-१-५३॥",
  "पुष्पौघेण सुगन्धेन नानावर्णेन वानरः ।\nबभौ मेघ इवोद्यन् वै विद्युद्गणविभूषितः ॥५-१-५४॥",
  "तस्य वेगसमुद्भूतैः पुष्पैस्तोयमदृश्यत ।\nताराभिरिव रामाभिरुदिताभिरिवाम्बरम् ॥५-१-५५॥",
  "तस्याम्बरगतौ बाहू ददृशाते प्रसारितौ ।\nपर्वताग्राद् विनिष्क्रान्तौ पञ्चास्याविव पन्नगौ ॥५-१-५६॥",
  "पिबन्निव बभौ चापि सोर्मिजालं महार्णवम् ।\nपिपासुरिव चाकाशं ददृशे स महाकपिः ॥५-१-५७॥",
  "तस्य विद्युत्प्रभाकारे वायुमार्गानुसारिणः ।\nनयने विप्रकाशेते पर्वतस्थाविवानलौ ॥५-१-५८॥",
  "पिङ्गे पिङ्गाक्षमुख्यस्य बृहती परिमण्डले ।\nचक्षुषी सम्प्रकाशेते चन्द्रसूर्याविव स्थितौ ॥५-१-५९॥",
  "मुखं नासिकया तस्य ताम्रया ताम्रमाबभौ ।\nसंध्यया समभिस्पृष्टं यथा स्यात् सूर्यमण्डलम् ॥५-१-६०॥",
  "लाङ्गूलं च समाविद्धं प्लवमानस्य शोभते ।\nअम्बरे वायुपुत्रस्य शक्रध्वज इवोच्छ्रितम् ॥५-१-६१॥",
  "लाङ्गूलचक्रो हनुमान् शुक्लदंष्ट्रोऽनिलात्मजः ।\nव्यरोचत महाप्राज्ञः परिवेषीव भास्करः ॥५-१-६२॥",
  "स्फिग्देशेनातिताम्रेण रराज स महाकपिः ।\nमहता दारितेनेव गिरिर्गैरिकधातुना ॥५-१-६३॥",
  "तस्य वानरसिंहस्य प्लवमानस्य सागरम् ।\nकक्षान्तरगतो वायुर्जीमूत इव गर्जति ॥५-१-६४॥",
  "खे यथा निपतत्युल्का उत्तरान्ताद् विनिःसृता ।\nदृश्यते सानुबन्धा च तथा स कपिकुञ्जरः ॥५-१-६५॥",
  "पतत्पतङ्गसंकाशो व्यायतः शुशुभे कपिः ।\nप्रवृद्ध इव मातङ्गः कक्ष्यया बध्यमानया ॥५-१-६६॥",
  "उपरिष्टाच्छरीरेण च्छायया चावगाढया ।\nसागरे मारुताविष्टा नौरिवासीत् तदा कपिः ॥५-१-६७॥",
  "यं यं देशं समुद्रस्य जगाम स महाकपिः ।\nस तु तस्याङ्गवेगेन सोन्माद इव लक्ष्यते ॥५-१-६८॥",
  "सागरस्योर्मिजालानामुरसा शैलवर्ष्मणाम् ।\nअभिध्नंस्तु महावेगः पुप्लुवे स महाकपिः ॥५-१-६९॥",
  "कपिवातश्च बलवान् मेघवातश्च निर्गतः ।\nसागरं भीमनिर्ह्रादं कम्पयामासतुर्भृशम् ॥५-१-७०॥",
  "विकर्षन्नूर्मिजालानि बृहन्ति लवणाम्भसि ।\nपुप्लुवे कपिशार्दूलो विकिरन्निव रोदसी ॥५-१-७१॥",
  "मेरुमन्दरसंकाशानुद्गतान् सुमहार्णवे ।\nअत्यक्रामन्महावेगस्तरङ्गान् गणयन्निव ॥५-१-७२॥",
  "तस्य वेगसमुद्घुष्टं जलं सजलदं तदा ।\nअम्बरस्थं विबभ्राजे शरदभ्रमिवाततम् ॥५-१-७३॥",
  "तिमिनक्रझषाः कूर्मा दृश्यन्ते विवृतास्तदा ।\nवस्त्रापकर्षणेनेव शरीराणि शरीरिणाम् ॥५-१-७४॥",
  "क्रममाणं समीक्ष्याथ भुजगाः सागरंगमाः ।\nव्योम्नि तं कपिशार्दूलं सुपर्णमिव मेनिरे ॥५-१-७५॥",
  "दशयोजनविस्तीर्णा त्रिंशद्योजनमायता ।\nछाया वानरसिंहस्य जवे चारुतराभवत् ॥५-१-७६॥",
  "श्वेताभ्रघनराजीव वायुपुत्रानुगामिनी ।\nतस्य सा शुशुभे छाया पतिता लवणाम्भसि ॥५-१-७७॥",
  "शुशुभे स महातेजा महाकायो महाकपिः ।\nवायुमार्गे निरालम्बे पक्षवानिव पर्वतः ॥५-१-७८॥",
  "येनासौ याति बलवान् वेगेन कपिकुञ्जरः ।\nतेन मार्गेण सहसा द्रोणीकृत इवार्णवः ॥५-१-७९॥",
  "आपाते पक्षिसङ्घानां पक्षिराज इव व्रजन् ।\nहनुमान् मेघजालानि प्रकर्षन् मारुतो यथा ॥५-१-८०॥",
  "पाण्डुरारुणवर्णानि नीलमञ्जिष्ठकानि च ।\nकपिनाऽऽकृष्यमाणानि महाभ्राणि चकाशिरे ॥५-१-८१॥",
  "प्रविशन्नभ्रजालानि निष्पतंश्च पुनः पुनः ।\nप्रच्छन्नश्च प्रकाशश्च चन्द्रमा इव दृश्यते ॥५-१-८२॥",
  "प्लवमानं तु तं दृष्ट्वा प्लवगं त्वरितं तदा ।\nववृषुस्तत्र पुष्पाणि देवगन्धर्वचारणाः ॥५-१-८३॥",
  "तताप नहि तं सूर्यः प्लवन्तं वानरेश्वरम् ।\nसिषेवे च तदा वायू रामकार्यार्थसिद्धये ॥५-१-८४॥",
  "ऋषयस्तुष्टुवुश्चैनं प्लवमानं विहायसा ।\nजगुश्च देवगन्धर्वाः प्रशंसन्तो वनौकसम् ॥५-१-८५॥",
  "नागाश्च तुष्टुवुर्यक्षा रक्षांसि विविधानि च ।\nप्रेक्ष्य सर्वे कपिवरं सहसा विगतक्लमम् ॥५-१-८६॥",
  "तस्मिन् प्लवगशार्दूले प्लवमाने हनूमति ।\nइक्ष्वाकुकुलमानार्थी चिन्तयामास सागरः ॥५-१-८७॥",
  "साहाय्यं वानरेन्द्रस्य यदि नाहं हनूमतः ।\nकरिष्यामि भविष्यामि सर्ववाच्यो विवक्षताम् ॥५-१-८८॥",
  "अहमिक्ष्वाकुनाथेन सगरेण विवर्धितः ।\nइक्ष्वाकुसचिवश्चायं तन्नार्हत्यवसादितुम् ॥५-१-८९॥",
  "तथा मया विधातव्यं विश्रमेत यथा कपिः ।\nशेषं च मयि विश्रान्तः सुखी सोऽतितरिष्यति ॥५-१-९०॥",
  "इति कृत्वा मतिं साध्वीं समुद्रश्छन्नमम्भसि ।\nहिरण्यनाभं मैनाकमुवाच गिरिसत्तमम् ॥५-१-९१॥",
  "त्वमिहासुरसङ्घानां देवराज्ञा महात्मना ।\nपातालनिलयानां हि परिघः संनिवेशितः ॥५-१-९२॥",
  "त्वमेषां ज्ञातवीर्याणां पुनरेवोत्पतिष्यताम् ।\nपातालस्याप्रमेयस्य द्वारमावृत्य तिष्ठसि ॥५-१-९३॥",
  "तिर्यगूर्ध्वमधश्चैव शक्तिस्ते शैल वर्धितुम् ।\nतस्मात् संचोदयामि त्वामुत्तिष्ठ गिरिसत्तम ॥५-१-९४॥",
  "स एष कपिशार्दूलस्त्वामुपर्येति वीर्यवान् ।\nहनूमान् रामकार्यार्थी भीमकर्मा खमाप्लुतः ॥५-१-९५॥",
  "अस्य साह्यं मया कार्यमिक्ष्वाकुकुलवर्तिनः ।\nमम इक्ष्वाकवः पूज्याः परं पूज्यतमास्तव ॥५-१-९६॥",
  "कुरु साचिव्यमस्माकं न नः कार्यमतिक्रमेत् ।\nकर्तव्यमकृतं कार्यं सतां मन्युमुदीरयेत् ॥५-१-९७॥",
  "सलिलादूर्ध्वमुत्तिष्ठ तिष्ठत्वेष कपिस्त्वयि ।\nअस्माकमतिथिश्चैव पूज्यश्च प्लवतां वरः ॥५-१-९८॥",
  "चामीकरमहानाभ देवगन्धर्वसेवित ।\nहनूमाँस्त्वयि विश्रान्तस्ततः शेषं गमिष्यति ॥५-१-९९॥",
  "काकुत्स्थस्यानृशंस्यं च मैथिल्याश्च विवासनम् ।\nश्रमं च प्लवगेन्द्रस्य समीक्ष्योत्थातुमर्हसि ॥५-१-१००॥",
  "हिरण्यगर्भो मैनाको निशम्य लवणाम्भसः ।\nउत्पपात जलात् तूर्णं महाद्रुमलतावृतः ॥५-१-१०१॥",
  "स सागरजलं भित्त्वा बभूवात्युच्छ्रितस्तदा ।\nयथा जलधरं भित्त्वा दीप्तरश्मिर्दिवाकरः ॥५-१-१०२॥",
  "स महात्मा मुहूर्तेन पर्वतः सलिलावृतः ।\nदर्शयामास शृङ्गाणि सागरेण नियोजितः ॥५-१-१०३॥",
  "शातकुम्भमयैः शृङ्गैः सकिंनरमहोरगैः ।\nआदित्योदयसंकाशैरुल्लिखद्भिरिवाम्बरम् ॥५-१-१०४॥",
  "तस्य जाम्बूनदैः शृङ्गैः पर्वतस्य समुत्थितैः ।\nआकाशं शस्त्रसंकाशमभवत् काञ्चनप्रभम् ॥५-१-१०५॥",
  "जातरूपमयैः शृङ्गैर्भ्राजमानैर्महाप्रभैः ।\nआदित्यशतसंकाशः सोऽभवद् गिरिसत्तमः ॥५-१-१०६॥",
  "समुत्थितमसङ्गेन हनूमानग्रतः स्थितम् ।\nमध्ये लवणतोयस्य विघ्नोऽयमिति निश्चितः ॥५-१-१०७॥",
  "स तमुच्छ्रितमत्यर्थं महावेगो महाकपिः ।\nउरसा पातयामास जीमूतमिव मारुतः ॥५-१-१०८॥",
  "स तदासादितस्तेन कपिना पर्वतोत्तमः ।\nबुद्ध्वा तस्य हरेर्वेगं जहर्ष च ननाद च ॥५-१-१०९॥",
  "तमाकाशगतं वीरमाकाशे समुपस्थितः ।\nप्रीतो हृष्टमना वाक्यमब्रवीत् पर्वतः कपिम् ॥५-१-११०॥",
  "मानुषं धारयन् रूपमात्मनः शिखरे स्थितः ।\nदुष्करं कृतवान् कर्म त्वमिदं वानरोत्तम ॥५-१-१११॥",
  "निपत्य मम शृङ्गेषु सुखं विश्रम्य गम्यताम् ।\nराघवस्य कुले जातैरुदधिः परिवर्धितः ॥५-१-११२॥",
  "स त्वां रामहिते युक्तं प्रत्यर्चयति सागरः ।\nकृते च प्रतिकर्तव्यमेष धर्मः सनातनः ॥५-१-११३॥",
  "सोऽयं तत्प्रतिकारार्थी त्वत्तः सम्मानमर्हति ।\nत्वन्निमित्तमनेनाहं बहुमानात् प्रचोदितः ॥५-१-११४॥",
  "योजनानां शतं चापि कपिरेष खमाप्लुतः ।\nतव सानुषु विश्रान्तः शेषं प्रक्रमतामिति ॥५-१-११५॥",
  "तिष्ठ त्वं हरिशार्दूल मयि विश्रम्य गम्यताम् ।\nतदिदं गन्धवत् स्वादु कन्दमूलफलं बहु ॥५-१-११६॥",
  "तदास्वाद्य हरिश्रेष्ठ विश्रान्तोऽथ गमिष्यसि ।\nअस्माकमपि सम्बन्धः कपिमुख्य त्वयास्ति वै ।\nप्रख्यातस्त्रिषु लोकेषु महागुणपरिग्रहः ॥५-१-११७॥",
  "वेगवन्तः प्लवन्तो ये प्लवगा मारुतात्मज ।\nतेषां मुख्यतमं मन्ये त्वामहं कपिकुञ्जर ॥५-१-११८॥",
  "अतिथिः किल पूजार्हः प्राकृतोऽपि विजानता ।\nधर्मं जिज्ञासमानेन किं पुनर्यादृशो भवान् ॥५-१-११९॥",
  "त्वं हि देववरिष्ठस्य मारुतस्य महात्मनः ।\nपुत्रस्तस्यैव वेगेन सदृशः कपिकुञ्जर ॥५-१-१२०॥",
  "पूजिते त्वयि धर्मज्ञे पूजां प्राप्नोति मारुतः ।\nतस्मात् त्वं पूजनीयो मे शृणु चाप्यत्र कारणम् ॥५-१-१२१॥",
  "पूर्वं कृतयुगे तात पर्वताः पक्षिणोऽभवन् ।\nतेऽपि जग्मुर्दिशः सर्वा गरुडा इव वेगिनः ॥५-१-१२२॥",
  "ततस्तेषु प्रयातेषु देवसङ्घाः सहर्षिभिः ।\nभूतानि च भयं जग्मुस्तेषां पतनशङ्कया ॥५-१-१२३॥",
  "ततः क्रुद्धः सहस्राक्षः पर्वतानां शतक्रतुः ।\nपक्षांश्चिच्छेद वज्रेण ततः शतसहस्रशः ॥५-१-१२४॥",
  "स मामुपगतः क्रुद्धो वज्रमुद्यम्य देवराट् ।\nततोऽहं सहसा क्षिप्तः श्वसनेन महात्मना ॥५-१-१२५॥",
  "अस्मिँल्लवणतोये च प्रक्षिप्तः प्लवगोत्तम ।\nगुप्तपक्षः समग्रश्च तव पित्राभिरक्षितः ॥५-१-१२६॥",
  "ततोऽहं मानयामि त्वां मान्योऽसि मम मारुते ।\nत्वया ममैष सम्बन्धः कपिमुख्य महागुणः ॥५-१-१२७॥",
  "अस्मिन् नेवंगते कार्ये सागरस्य ममैव च ।\nप्रीतिं प्रीतमनाः कर्तुं त्वमर्हसि महामते ॥५-१-१२८॥",
  "श्रमं मोक्षय पूजां च गृहाण हरिसत्तम ।\nप्रीतिं च मम मान्यस्य प्रीतोऽस्मि तव दर्शनात् ॥५-१-१२९॥",
  "एवमुक्तः कपिश्रेष्ठस्तं नगोत्तममब्रवीत् ।\nप्रीतोऽस्मि कृतमातिथ्यं मन्युरेषोऽपनीयताम् ॥५-१-१३०॥",
  "त्वरते कार्यकालो मे अहश्चाप्यतिवर्तते ।\nप्रतिज्ञा च मया दत्ता न स्थातव्यमिहान्तरा ॥५-१-१३१॥",
  "इत्युक्त्वा पाणिना शैलमालभ्य हरिपुङ्गवः ।\nजगामाकाशमाविश्य वीर्यवान् प्रहसन्निव ॥५-१-१३२॥",
  "स पर्वतसमुद्राभ्यां बहुमानादवेक्षितः ।\nपूजितश्चोपपन्नाभिराशीर्भिरभिनन्दितः ॥५-१-१३३॥",
  "अथोर्ध्वं दूरमागत्य हित्वा शैलमहार्णवौ ।\nपितुः पन्थानमासाद्य जगाम विमलेऽम्बरे ॥५-१-१३४॥",
  "भूयश्चोर्ध्वं गतिं प्राप्य गिरिं तमवलोकयन् ।\nवायुसूनुर्निरालम्बो जगाम कपिकुञ्जरः ॥५-१-१३५॥",
  "तद् द्वितीयं हनुमतो दृष्ट्वा कर्म सुदुष्करम् ।\nप्रशशंसुः सुराः सर्वे सिद्धाश्च परमर्षयः ॥५-१-१३६॥",
  "देवताश्चाभवन् हृष्टास्तत्रस्थास्तस्य कर्मणा ।\nकाञ्चनस्य सुनाभस्य सहस्राक्षश्च वासवः ॥५-१-१३७॥",
  "उवाच वचनं धीमान् परितोषात् सगद्गदम् ।\nसुनाभं पर्वतश्रेष्ठं स्वयमेव शचीपतिः ॥५-१-१३८॥",
  "हिरण्यनाभ शैलेन्द्र परितुष्टोऽस्मि ते भृशम् ।\nअभयं ते प्रयच्छामि गच्छ सौम्य यथासुखम् ॥५-१-१३९॥",
  "साह्यं कृतं ते सुमहद् विश्रान्तस्य हनूमतः ।\nक्रमतो योजनशतं निर्भयस्य भये सति ॥५-१-१४०॥",
  "रामस्यैष हितायैव याति दाशरथेः कपिः ।\nसत्क्रियां कुर्वता शक्त्या तोषितोऽस्मि दृढं त्वया ॥५-१-१४१॥",
  "स तत् प्रहर्षमलभद् विपुलं पर्वतोत्तमः ।\nदेवतानां पतिं दृष्ट्वा परितुष्टं शतक्रतुम् ॥५-१-१४२॥",
  "स वै दत्तवरः शैलो बभूवावस्थितस्तदा ।\nहनूमांश्च मुहूर्तेन व्यतिचक्राम सागरम् ॥५-१-१४३॥",
  "ततो देवाः सगन्धर्वाः सिद्धाश्च परमर्षयः ।\nअब्रुवन् सूर्यसंकाशां सुरसां नागमातरम् ॥५-१-१४४॥",
  "अयं वातात्मजः श्रीमान् प्लवते सागरोपरि ।\nहनूमान् नाम तस्य त्वं मुहूर्तं विघ्नमाचर ॥५-१-१४५॥",
  "राक्षसं रूपमास्थाय सुघोरं पर्वतोपमम् ।\nदंष्ट्राकरालं पिङ्गाक्षं वक्त्रं कृत्वा नभःस्पृशम् ॥५-१-१४६॥",
  "बलमिच्छामहे ज्ञातुं भूयश्चास्य पराक्रमम् ।\nत्वां विजेष्यत्युपायेन विषादं वा गमिष्यति ॥५-१-१४७॥",
  "एवमुक्ता तु सा देवी दैवतैरभिसत्कृता ।\nसमुद्रमध्ये सुरसा बिभ्रती राक्षसं वपुः ॥५-१-१४८॥",
  "विकृतं च विरूपं च सर्वस्य च भयावहम् ।\nप्लवमानं हनूमन्तमावृत्येदमुवाच ह ॥५-१-१४९॥",
  "मम भक्ष्यः प्रदिष्टस्त्वमीश्वरैर्वानरर्षभ ।\nअहं त्वां भक्षयिष्यामि प्रविशेदं ममाननम् ॥५-१-१५०॥",
  "वर एष पुरा दत्तो मम धात्रेति सत्वरा ।\nव्यादाय वक्त्रं विपुलं स्थिता सा मारुतेः पुरः ॥५-१-१५१॥",
  "एवमुक्तः सुरसया प्रहृष्टवदनोऽब्रवीत् ।\nरामो दाशरथिर्नाम प्रविष्टो दण्डकावनम् ।\nलक्ष्मणेन सह भ्रात्रा वैदेह्या चापि भार्यया ॥५-१-१५२॥",
  "अन्यकार्यविषक्तस्य बद्धवैरस्य राक्षसैः ।\nतस्य सीता हृता भार्या रावणेन यशस्विनी ॥५-१-१५३॥",
  "तस्याः सकाशं दूतोऽहं गमिष्ये रामशासनात् ।\nकर्तुमर्हसि रामस्य साह्यं विषयवासिनि ॥५-१-१५४॥",
  "अथवा मैथिलीं दृष्ट्वा रामं चाक्लिष्टकारिणम् ।\nआगमिष्यामि ते वक्त्रं सत्यं प्रतिशृणोमि ते ॥५-१-१५५॥",
  "एवमुक्ता हनुमता सुरसा कामरूपिणी ।\nअब्रवीन्नातिवर्तेन्मां कश्चिदेष वरो मम ॥५-१-१५६॥",
  "तं प्रयान्तं समुद्वीक्ष्य सुरसा वाक्यमब्रवीत् ।\nबलं जिज्ञासमाना सा नागमाता हनूमतः ॥५-१-१५७॥",
  "निविश्य वदनं मेऽद्य गन्तव्यं वानरोत्तम ।\nवर एष पुरा दत्तो मम धात्रेति सत्वरा ॥५-१-१५८॥",
  "व्यादाय विपुलं वक्त्रं स्थिता सा मारुतेःपुरः ।\nएवमुक्तः सुरसया क्रुद्धो वानरपुंगवः ॥५-१-१५९॥",
  "अब्रवीत् कुरु वै वक्त्रं येन मां विषहिष्यसि ।\nइत्युक्त्वा सुरसां क्रुद्धो दशयोजनमायताम् ॥५-१-१६०॥",
  "दशयोजनविस्तारो हनूमानभवत् तदा ।\nतं दृष्ट्वा मेघसंकाशं दशयोजनमायतम् ।\nचकार सुरसाप्यास्यं विंशद् योजनमायतम् ॥५-१-१६१॥",
  "हनूमांस्तु ततः क्रुद्धस्त्रिंशद् योजनमायतः ।\nचकार सुरसा वक्त्रं चत्वारिंशत् तथोच्छ्रितम् ॥५-१-१६२॥",
  "बभूव हनुमान् वीरः पञ्चाशद् योजनोच्छ्रितः ।\nचकार सुरसा वक्त्रं षष्टिं योजनमुच्छ्रितम् ॥५-१-१६३॥",
  "तदैव हनुमान् वीरः सप्ततिं योजनोच्छ्रितः ।\nचकार सुरसा वक्त्रमशीतिं योजनोच्छ्रितम् ॥५-१-१६४॥",
  "हनूमाननलप्रख्यो नवतिं योजनोच्छ्रितः ।\nचकार सुरसा वक्त्रं शतयोजनमायतम् ॥५-१-१६५॥",
  "तद् दृष्ट्वा व्यादितं त्वास्यं वायुपुत्रः स बुद्धिमान् ।\nदीर्घजिह्वं सुरसया सुभीमं नरकोपमम् ॥५-१-१६६॥",
  "स संक्षिप्यात्मनः कायं जीमूत इव मारुतिः ।\nतस्मिन् मुहूर्ते हनुमान् बभूवाङ्गुष्ठमात्रकः ॥५-१-१६७॥",
  "सोऽभिपद्याथ तद्वक्त्रं निष्पत्य च महाबलः ।\nअन्तरिक्षे स्थितः श्रीमानिदं वचनमब्रवीत् ॥५-१-१६८॥",
  "प्रविष्टोऽस्मि हि ते वक्त्रं दाक्षायणि नमोऽस्तुते ।\nगमिष्ये यत्र वैदेही सत्यश्चासीद् वरस्तव ॥५-१-१६९॥",
  "तं दृष्ट्वा वदनान्मुक्तं चन्द्रं राहुमुखादिव ।\nअब्रवीत् सुरसा देवी स्वेन रूपेण वानरम् ॥५-१-१७०॥",
  "अर्थसिद्ध्यै हरिश्रेष्ठ गच्छ सौम्य यथासुखम् ।\nसमानय च वैदेहीं राघवेण महात्मना ॥५-१-१७१॥",
  "तत् तृतीयं हनुमतो दृष्ट्वा कर्म सुदुष्करम् ।\nसाधुसाध्विति भूतानि प्रशशंसुस्तदा हरिम् ॥५-१-१७२॥",
  "स सागरमनाधृष्यमभ्येत्य वरुणालयम् ।\nजगामाकाशमाविश्य वेगेन गरुडोपमः ॥५-१-१७३॥",
  "सेविते वारिधाराभिः पतगैश्च निषेविते ।\nचरिते कैशिकाचार्यैरैरावतनिषेविते ॥५-१-१७४॥",
  "सिंहकुञ्जरशार्दूलपतगोरगवाहनैः ।\nविमानैः सम्पतद्भिश्च विमलैः समलंकृते ॥५-१-१७५॥",
  "वज्राशनिसमस्पर्शैः पावकैरिव शोभिते ।\nकृतपुण्यैर्महाभागैः स्वर्गजिद्भिरधिष्ठिते ॥५-१-१७६॥",
  "वहता हव्यमत्यन्तं सेविते चित्रभानुना ।\nग्रहनक्षत्रचन्द्रार्कतारागणविभूषिते ॥५-१-१७७॥",
  "महर्षिगणगन्धर्वनागयक्षसमाकुले ।\nविविक्ते विमले विश्वे विश्वावसुनिषेविते ॥५-१-१७८॥",
  "देवराजगजाक्रान्ते चन्द्रसूर्यपथे शिवे ।\nविताने जीवलोकस्य वितते ब्रह्मनिर्मिते ॥५-१-१७९॥",
  "बहुशः सेविते वीरैर्विद्याधरगणैर्वृते ।\nजगाम वायुमार्गे च गरुत्मानिव मारुतिः ॥५-१-१८०॥",
  "हनुमान् मेघजालानि प्राकर्षन् मारुतो यथा ।\nकालागुरुसवर्णानि रक्तपीतसितानि च ॥५-१-१८१॥",
  "कपिना कृष्यमाणानि महाभ्राणि चकाशिरे ।\nप्रविशन्नभ्रजालानि निष्पतंश्च पुनः पुनः ॥५-१-१८२॥",
  "प्रावृषीन्दुरिवाभाति निष्पतन् प्रविशंस्तदा ।\nप्रदृश्यमानः सर्वत्र हनूमान् मारुतात्मजः ॥५-१-१८३॥",
  "भेजेऽम्बरं निरालम्बं पक्षयुक्त इवाद्रिराट् ।\nप्लवमानं तु तं दृष्ट्वा सिंहिका नाम राक्षसी ॥५-१-१८४॥",
  "मनसा चिन्तयामास प्रवृद्धा कामरूपिणी ।\nअद्य दीर्घस्य कालस्य भविष्याम्यहमाशिता ॥५-१-१८५॥",
  "इदं मम महासत्त्वं चिरस्य वशमागतम् ।\nइति संचिन्त्य मनसा च्छायामस्य समाक्षिपत् ॥५-१-१८६॥",
  "छायायां गृह्यमाणायां चिन्तयामास वानरः ।\nसमाक्षिप्तोऽस्मि सहसा पङ्गूकृतपराक्रमः ॥५-१-१८७॥",
  "प्रतिलोमेन वातेन महानौरिव सागरे ।\nतिर्यगूर्ध्वमधश्चैव वीक्षमाणस्तदा कपिः ॥५-१-१८८॥",
  "ददर्श स महासत्त्वमुत्थितं लवणाम्भसि ।\nतद् दृष्ट्वा चिन्तयामास मारुतिर्विकृताननाम् ॥५-१-१८९॥",
  "कपिराज्ञा यथाख्यातं सत्त्वमद्भुतदर्शनम् ।\nछायाग्राहि महावीर्यं तदिदं नात्र संशयः ॥५-१-१९०॥",
  "स तां बुद्ध्वार्थतत्त्वेन सिंहिकां मतिमान् कपिः ।\nव्यवर्धत महाकायः प्रावृषीव बलाहकः ॥५-१-१९१॥",
  "तस्य सा कायमुद्वीक्ष्य वर्धमानं महाकपेः ।\nवक्त्रं प्रसारयामास पातालाम्बरसंनिभम् ॥५-१-१९२॥",
  "घनराजीव गर्जन्ती वानरं समभिद्रवत् ।\nस ददर्श ततस्तस्या विकृतं सुमहन्मुखम् ॥५-१-१९३॥",
  "कायमात्रं च मेधावी मर्माणि च महाकपिः ।\nस तस्या विकृते वक्त्रे वज्रसंहननः कपिः ॥५-१-१९४॥",
  "संक्षिप्य मुहुरात्मानं निपपात महाकपिः ।\nआस्ये तस्या निमज्जन्तं ददृशुः सिद्धचारणाः ॥५-१-१९५॥",
  "ग्रस्यमानं यथा चन्द्रं पूर्णं पर्वणि राहुणा ।\nततस्तस्या नखैस्तीक्ष्णैर्मर्माण्युत्कृत्य वानरः ॥५-१-१९६॥",
  "उत्पपाताथ वेगेन मनःसम्पातविक्रमः ।\nतां तु दिष्ट्या च धृत्या च दाक्षिण्येन निपात्य सः ॥५-१-१९७॥",
  "कपिप्रवीरो वेगेन ववृधे पुनरात्मवान् ।\nहृतहृत्सा हनुमता पपात विधुराम्भसि ।\nस्वयंभुवैव हनुमान् सृष्टस्तस्या निपातने ॥५-१-१९८॥",
  "तां हतां वानरेणाशु पतितां वीक्ष्य सिंहिकाम् ।\nभूतान्याकाशचारीणि तमूचुः प्लवगोत्तमम् ॥५-१-१९९॥",
  "भीममद्य कृतं कर्म महत्सत्त्वं त्वया हतम् ।\nसाधयार्थमभिप्रेतमरिष्टं प्लवतां वर ॥५-१-२००॥",
  "यस्य त्वेतानि चत्वारि वानरेन्द्र यथा तव ।\nधृतिर्दृष्टिर्मतिर्दाक्ष्यं स कर्मसु न सीदति ॥५-१-२०१॥",
  "स तैः सम्पूजितः पूज्यः प्रतिपन्नप्रयोजनैः ।\nजगामाकाशमाविश्य पन्नगाशनवत् कपिः ॥५-१-२०२॥",
  "प्राप्तभूयिष्ठपारस्तु सर्वतः परिलोकयन् ।\nयोजनानां शतस्यान्ते वनराजीं ददर्श सः ॥५-१-२०३॥",
  "ददर्श च पतन्नेव विविधद्रुमभूषितम् ।\nद्वीपं शाखामृगश्रेष्ठो मलयोपवनानि च ॥५-१-२०४॥",
  "सागरं सागरानूपान् सागरानूपजान् द्रुमान् ।\nसागरस्य च पत्नीनां मुखान्यपि विलोकयत् ॥५-१-२०५॥",
  "स महामेघसंकाशं समीक्ष्यात्मानमात्मवान् ।\nनिरुन्धन्तमिवाकाशं चकार मतिमान् मतिम् ॥५-१-२०६॥",
  "कायवृद्धिं प्रवेगं च मम दृष्ट्वैव राक्षसाः ।\nमयि कौतूहलं कुर्युरिति मेने महामतिः ॥५-१-२०७॥",
  "ततः शरीरं संक्षिप्य तन्महीधरसंनिभम् ।\nपुनः प्रकृतिमापेदे वीतमोह इवात्मवान् ॥५-१-२०८॥",
  "तद्रूपमतिसंक्षिप्य हनूमान् प्रकृतौ स्थितः ।\nत्रीन् क्रमानिव विक्रम्य बलिवीर्यहरो हरिः ॥५-१-२०९॥",
  "स चारुनानाविधरूपधारी परं समासाद्य समुद्रतीरम् ।\nपरैरशक्यं प्रतिपन्नरूपः समीक्षितात्मा समवेक्षितार्थः ॥५-१-२१०॥",
  "ततः स लम्बस्य गिरेः समृद्धे विचित्रकूटे निपपात कूटे ।\nसकेतकोद्दालकनारिकेले महाभ्रकूटप्रतिमो महात्मा ॥५-१-२११॥",
  "ततस्तु सम्प्राप्य समुद्रतीरं समीक्ष्य लंकां गिरिवर्यमूर्ध्नि ।\nकपिस्तु तस्मिन् निपपात पर्वते विधूय रूपं व्यथयन्मृगद्विजान् ॥५-१-२१२॥",
  "स सागरं दानवपन्नगायुतं बलेन विक्रम्य महोर्मिमालिनम् ।\nनिपत्य तीरे च महोदधेस्तदा ददर्श लंकाममरावतीमिव ॥५-१-२१३॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे सागरलङ्घनम् नाम प्रथमः सर्गः ॥५-१॥"
]