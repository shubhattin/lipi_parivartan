[
  "अथ श्रीमद्वाल्मीकीयरामायणे सुन्दरकाण्डे सीताभाषितानुवचनम् नाम सप्तषष्ठितमः सर्गः ॥५-६७॥",
  "एवमुक्तस्तु हनुमान् राघवेण महात्मना ।\nसीताया भाषितं सर्वं न्यवेदयत राघवे ॥५-६७-१॥",
  "इदमुक्तवती देवी जानकी पुरुषर्षभ ।\nपूर्ववृत्तमभिज्ञानं चित्रकूटे यथातथम् ॥५-६७-२॥",
  "सुखसुप्ता त्वया सार्धं जानकी पूर्वमुत्थिता ।\nवायसः सहसोत्पत्य विददार स्तनान्तरम् ॥५-६७-३॥",
  "पर्यायेण च सुप्तस्त्वं देव्यङ्के भरताग्रज ।\nपुनश्च किल पक्षी स देव्या जनयति व्यथा ॥५-६७-४॥",
  "ततः पुनरुपागम्य विददार भृशं किल ।\nततस्त्वं बोधितस्तस्याः शोणितेन समुक्षितः ॥५-६७-५॥",
  "वायसेन च तेनैवं सततं बाध्यमानया ।\nबोधितः किल देव्या त्वं सुखसुप्तः परंतप ॥५-६७-६॥",
  "तां च दृष्ट्वा महाबाहो दारितां च स्तनान्तरे ।\nआशीविष इव क्रुद्धस्ततो वाक्यं त्वमूचिवान् ॥५-६७-७॥",
  "नखाग्रैः केन ते भीरु दारितं वै स्तनान्तरम् ।\nकः क्रीडति सरोषेण पञ्चवक्त्रेण भोगिना ॥५-६७-८॥",
  "निरीक्षमाणः सहसा वायसं समुदैक्षथाः ।\nनखैः सरुधिरैस्तीक्ष्णैस्तामेवाभिमुखं स्थितम् ॥५-६७-९॥",
  "सुतः किल स शक्रस्य वायसः पततां वरः ।\nधरान्तरगतः शीघ्रं पवनस्य गतौ समः ॥५-६७-१०॥",
  "ततस्तस्मिन् महाबाहो कोपसंवर्तितेक्षणः ।\nवायसे त्वं व्यधाः क्रूरां मतिं मतिमतां वर ॥५-६७-११॥",
  "स दर्भसंस्तराद् गृह्य ब्रह्मास्त्रेण न्ययोजयः ।\nस दीप्त इव कालाग्निर्जज्वालाभिमुखं खगम् ॥५-६७-१२॥",
  "स त्वं प्रदीप्तं चिक्षेप दर्भं तं वायसं प्रति ।\nततस्तु वायसं दीप्तः स दर्भोऽनुजगाम ह ॥५-६७-१३॥",
  "भीतैश्च सम्परित्यक्तः सुरैः सर्वैश्च वायसः ।\nत्रीँल्लोकान् सम्परिक्रम्य त्रातारं नाधिगच्छति ॥५-६७-१४॥",
  "पुनरप्यागतस्तत्र त्वत्सकाशमरिंदम ।\nत्वं तं निपतितं भूमौ शरण्यः शरणागतम् ॥५-६७-१५॥",
  "वधार्हमपि काकुत्स्थ कृपया परिपालयः ।\nमोघमस्त्रं न शक्यं तु कर्तुमित्येव राघव ॥५-६७-१६॥",
  "भवांस्तस्याक्षि काकस्य हिनस्ति स्म स दक्षिणम् ।\nराम त्वां स नमस्कृत्य राज्ञो दशरथस्य च ॥५-६७-१७॥",
  "विसृष्टस्तु तदा काकः प्रतिपेदे स्वमालयम् ।\nएवमस्त्रविदां श्रेष्ठः सत्त्ववाञ्छीलवानपि ॥५-६७-१८॥",
  "किमर्थमस्त्रं रक्षःसु न योजयसि राघव ।\nन दानवा न गन्धर्वा नासुरा न मरुद्गणाः ॥५-६७-१९॥",
  "तव राम रणे शक्तास्तथा प्रतिसमासितुम् ।\nतव वीर्यवतः कश्चिन्मयि यद्यस्ति सम्भ्रमः ॥५-६७-२०॥",
  "क्षिप्रं सुनिशितैर्बाणैर्हन्यतां युधि रावणः ।\nभ्रातुरादेशमाज्ञाय लक्ष्मणो वा परंतपः ॥५-६७-२१॥",
  "स किमर्थं नरवरो न मां रक्षति राघवः ।\nशक्तौ तौ पुरुषव्याघ्रौ वाय्वग्निसमतेजसौ ॥५-६७-२२॥",
  "सुराणामपि दुर्धर्षौ किमर्थं मामुपेक्षतः ।\nममैव दुष्कृतं किंचिन्महदस्ति न संशयः ॥५-६७-२३॥",
  "समर्थौ सहितौ यन्मां न रक्षेते परंतपौ ।\nवैदेह्या वचनं श्रुत्वा करुणं साधुभाषितम् ॥५-६७-२४॥",
  "पुनरप्यहमार्यां तामिदं वचनमब्रुवम् ।\nत्वच्छोकविमुखो रामो देवि सत्येन ते शपे ॥५-६७-२५॥",
  "रामे दुःखाभिभूते च लक्ष्मणः परितप्यते ।\nकथंचिद् भवती दृष्टा न कालः परिशोचितुम् ॥५-६७-२६॥",
  "अस्मिन् मुहूर्ते दुःखानामन्तं द्रक्ष्यसि भामिनि ।\nतावुभौ नरशार्दूलौ राजपुत्रौ परंतपौ ॥५-६७-२७॥",
  "त्वद्दर्शनकृतोत्साहौ लङ्कां भस्मीकरिष्यतः ।\nहत्वा च समरे रौद्रं रावणं सहबान्धवम् ॥५-६७-२८॥",
  "राघवस्त्वां वरारोहे स्वपुरीं नयिता ध्रुवम् ।\nयत् तु रामो विजानीयादभिज्ञानमनिन्दिते ॥५-६७-२९॥",
  "प्रीतिसंजननं तस्य प्रदातुं तत् त्वमर्हसि ।\nसाभिवीक्ष्य दिशः सर्वा वेण्युद्ग्रथनमुत्तमम् ॥५-६७-३०॥",
  "मुक्त्वा वस्त्राद् ददौ मह्यं मणिमेतं महाबल ।\nप्रतिगृह्य मणिं दोर्भ्यां तव हेतो रघुप्रिय ॥५-६७-३१॥",
  "शिरसा सम्प्रणम्यैनामहमागमने त्वरे ।\nगमने च कृतोत्साहमवेक्ष्य वरवर्णिनी ॥५-६७-३२॥",
  "विवर्धमानं च हि मामुवाच जनकात्मजा ।\nअश्रुपूर्णमुखी दीना बाष्पगद्गदभाषिणी ॥५-६७-३३॥",
  "ममोत्पतनसम्भ्रान्ता शोकवेगसमाहता ।\nमामुवाच ततः सीता सभाग्योऽसि महाकपे ॥५-६७-३४॥",
  "यद् द्रक्ष्यसि महाबाहुं रामं कमललोचनम् ।\nलक्ष्मणं च महाबाहुं देवरं मे यशस्विनम् ॥५-६७-३५॥",
  "सीतयाप्येवमुक्तोऽहमब्रुवं मैथिलीं तथा ।\nपृष्ठमारोह मे देवि क्षिप्रं जनकनन्दनि ॥५-६७-३६॥",
  "यावत्ते दर्शयाम्यद्य ससुग्रीवं सलक्ष्मणम् ।\nराघवं च महाभागे भर्तारमसितेक्षणे ॥५-६७-३७॥",
  "साब्रवीन्मां ततो देवी नैष धर्मो महाकपे ।\nयत्ते पृष्ठं सिषेवेऽहं स्ववशा हरिपुङ्गव ॥५-६७-३८॥",
  "पुरा च यदहं वीर स्पृष्टा गात्रेषु रक्षसा ।\nतत्राहं किं करिष्यामि कालेनोपनिपीडिता ॥५-६७-३९॥",
  "गच्छ त्वं कपिशार्दूल यत्र तौ नृपतेः सुतौ ।\nइत्येवं सा समाभाष्य भूयः संदेष्टुमास्थिता ॥५-६७-४०॥",
  "हनूमन् सिंहसंकाशौ तावुभौ रामलक्ष्मणौ ।\nसुग्रीवं च सहामात्यं सर्वान् ब्रूया अनामयम् ॥५-६७-४१॥",
  "यथा च स महाबाहुर्मां तारयति राघवः ।\nअस्माद्दुःखाम्बुसंरोधात् तत् त्वमाख्यातुमर्हसि ॥५-६७-४२॥",
  "इदं च तीव्रं मम शोकवेगं रक्षोभिरेभिः परिभर्त्सनं च ।\nब्रूयास्तु रामस्य गतः समीपं शिवश्च तेऽध्वास्तु हरिप्रवीर ॥५-६७-४३॥",
  "एतत् तवार्या नृप संयता सा सीता वचः प्राह विषादपूर्वम् ।\nएतच्च बुद्ध्वा गदितं यथा त्वं श्रद्धत्स्व सीतां कुशलां समग्राम् ॥५-६७-४४॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे सीताभाषितानुवचनम् नाम सप्तषष्ठितमः सर्गः ॥५-६७॥"
]