[
  "अथ श्रीमद्वाल्मीकीयरामायणे सुन्दरकाण्डे संकुलान्तःपुरम् नाम नवमः सर्गः ॥५-९॥",
  "तस्यालयवरिष्ठस्य मध्ये विमलमायतम् ।\nददर्श भवनश्रेष्ठं हनुमान् मारुतात्मजः ॥५-९-१॥",
  "अर्धयोजनविस्तीर्णमायतं योजनं महत् ।\nभवनं राक्षसेन्द्रस्य बहुप्रासादसंकुलम् ॥५-९-२॥",
  "मार्गमाणस्तु वैदेहीं सीतामायतलोचनाम् ।\nसर्वतः परिचक्राम हनूमानरिसूदनः ॥५-९-३॥",
  "उत्तमं राक्षसावासं हनुमानवलोकयन् ।\nआससादाथ लक्ष्मीवान् राक्षसेन्द्रनिवेशनम् ॥५-९-४॥",
  "चतुर्विषाणैर्द्विरदैस्त्रिविषाणैस्तथैव च ।\nपरिक्षिप्तमसम्बाधं रक्ष्यमाणमुदायुधैः ॥५-९-५॥",
  "राक्षसीभिश्च पत्नीभी रावणस्य निवेशनम् ।\nआहृताभिश्च विक्रम्य राजकन्याभिरावृतम् ॥५-९-६॥",
  "तन्नक्रमकराकीर्णं तिमिंगिलझषाकुलम् ।\nवायुवेगसमाधूतं पन्नगैरिव सागरम् ॥५-९-७॥",
  "या हि वैश्रवणे लक्ष्मीर्या चन्द्रे हरिवाहने ।\nसा रावणगृहे रम्या नित्यमेवानपायिनी ॥५-९-८॥",
  "या च राज्ञः कुबेरस्य यमस्य वरुणस्य च ।\nतादृशी तद्विशिष्टा वा ऋद्धी रक्षोगृहेष्विह ॥५-९-९॥",
  "तस्य हर्म्यस्य मध्यस्थवेश्म चान्यत् सुनिर्मितम् ।\nबहुनिर्यूहसंयुक्तं ददर्श पवनात्मजः ॥५-९-१०॥",
  "ब्रह्मणोऽर्थे कृतं दिव्यं दिवि यद् विश्वकर्मणा ।\nविमानं पुष्पकं नाम सर्वरत्नविभूषितम् ॥५-९-११॥",
  "परेण तपसा लेभे यत् कुबेरः पितामहात् ।\nकुबेरमोजसा जित्वा लेभे तद् राक्षसेश्वरः ॥५-९-१२॥",
  "ईहामृगसमायुक्तैः कार्तस्वरहिरण्मयैः ।\nसुकृतैराचितं स्तम्भैः प्रदीप्तमिव च श्रिया ॥५-९-१३॥",
  "मेरुमन्दरसंकाशैरुल्लिखद्भिरिवाम्बरम् ।\nकूटागारैः शुभागारैः सर्वतः समलंकृतम् ॥५-९-१४॥",
  "ज्वलनार्कप्रतीकाशैः सुकृतं विश्वकर्मणा ।\nहेमसोपानयुक्तं च चारुप्रवरवेदिकम् ॥५-९-१५॥",
  "जालवातायनैर्युक्तं काञ्चनैः स्फाटिकैरपि ।\nइन्द्रनीलमहानीलमणिप्रवरवेदिकम् ॥५-९-१६॥",
  "विद्रुमेण विचित्रेण मणिभिश्च महाधनैः ।\nनिस्तुलाभिश्च मुक्ताभिस्तलेनाभिविराजितम् ॥५-९-१७॥",
  "चन्दनेन च रक्तेन तपनीयनिभेन च ।\nसुपुण्यगन्धिना युक्तमादित्यतरुणोपमम् ॥५-९-१८॥",
  "कूटागारैर्वराकारैर्विविधैः समलंकृतम् ।\nविमानं पुष्पकं दिव्यमारुरोह महाकपिः ।\nतत्रस्थः सर्वतो गन्धं पानभक्ष्यान्नसम्भवम् ॥५-९-१९॥",
  "दिव्यं सम्मूर्च्छितं जिघ्रन् रूपवन्तमिवानिलम् ।\nस गन्धस्तं महासत्त्वं बन्धुर्बन्धुमिवोत्तमम् ॥५-९-२०॥",
  "इत एहीत्युवाचेव तत्र यत्र स रावणः ।\nततस्तां प्रस्थितः शालां ददर्श महतीं शिवाम् ॥५-९-२१॥",
  "रावणस्य महाकान्तां कान्तामिव वरस्त्रियम् ।\nमणिसोपानविकृतां हेमजालविराजिताम् ॥५-९-२२॥",
  "स्फाटिकैरावृततलां दन्तान्तरितरूपिकाम् ।\nमुक्तावज्रप्रवालैश्च रूप्यचामीकरैरपि ॥५-९-२३॥",
  "विभूषितां मणिस्तम्भैः सुबहुस्तम्भभूषिताम् ।\nसमैर्ऋजुभिरत्युच्चैः समन्तात् सुविभूषितैः ॥५-९-२४॥",
  "स्तम्भैः पक्षैरिवात्युच्चैर्दिवं सम्प्रस्थितामिव ।\nमहत्या कुथयाऽऽस्तीर्णां पृथिवीलक्षणाङ्कया ॥५-९-२५॥",
  "पृथिवीमिव विस्तीर्णां सराष्ट्रगृहशालिनीम् ।\nनादितां मत्तविहगैर्दिव्यगन्धाधिवासिताम् ॥५-९-२६॥",
  "परर्घ्यास्तरणोपेतां रक्षोऽधिपनिषेविताम् ।\nधूम्रामगुरुधूपेन विमलां हंसपाण्डुराम् ॥५-९-२७॥",
  "पत्रपुष्पोपहारेण कल्माषीमिव सुप्रभाम् ।\nमनसो मोदजननीं वर्णस्यापि प्रसाधिनीम् ॥५-९-२८॥",
  "तां शोकनाशिनीं दिव्यां श्रियः संजननीमिव ।\nइन्द्रियाणीन्द्रियार्थैस्तु पञ्च पञ्चभिरुत्तमैः ॥५-९-२९॥",
  "तर्पयामास मातेव तदा रावणपालिता ।\nस्वर्गोऽयं देवलोकोऽयमिन्द्रस्यापि पुरी भवेत् ।\nसिद्धिर्वेयं परा हि स्यादित्यमन्यत मारुतिः ॥५-९-३०॥",
  "प्रध्यायत इवापश्यत् प्रदीपांस्तत्र काञ्चनान् ।\nधूर्तानिव महाधूर्तैर्देवनेन पराजितान् ॥५-९-३१॥",
  "दीपानां च प्रकाशेन तेजसा रावणस्य च ।\nअर्चिर्भिर्भूषणानां च प्रदीप्तेत्यभ्यमन्यत ॥५-९-३२॥",
  "ततोऽपश्यत् कुथासीनं नानावर्णाम्बरस्रजम् ।\nसहस्रं वरनारीणां नानावेषबिभूषितम् ॥५-९-३३॥",
  "परिवृत्तेऽर्धरात्रे तु पाननिद्रावशंगतम् ।\nक्रीडित्वोपरतं रात्रौ प्रसुप्तं बलवत् तदा ॥५-९-३४॥",
  "तत् प्रसुप्तं विरुरुचे निःशब्दान्तरभूषितम् ।\nनिःशब्दहंसभ्रमरं यथा पद्मवनं महत् ॥५-९-३५॥",
  "तासां संवृतदान्तानि मीलिताक्षीणि मारुतिः ।\nअपश्यत् पद्मगन्धीनि वदनानि सुयोषिताम् ॥५-९-३६॥",
  "प्रबुद्धानीव पद्मानि तासां भूत्वा क्षपाक्षये ।\nपुनः संवृतपत्राणि रात्राविव बभुस्तदा ॥५-९-३७॥",
  "इमानि मुखपद्मानि नियतं मत्तषट्पदाः ।\nअम्बुजानीव फुल्लानि प्रार्थयन्ति पुनः पुनः ॥५-९-३८॥",
  "इति वामन्यत श्रीमानुपपत्त्या महाकपिः ।\nमेने हि गुणतस्तानि समानि सलिलोद्भवैः ॥५-९-३९॥",
  "सा तस्य शुशुभे शाला ताभिः स्त्रीभिर्विराजिता ।\nशरदीव प्रसन्ना द्यौस्ताराभिरभिशोभिता ॥५-९-४०॥",
  "स च ताभिः परिवृतः शुशुभे राक्षसाधिपः ।\nयथा ह्युडुपतिः श्रीमांस्ताराभिरिव संवृतः ॥५-९-४१॥",
  "याश्च्यवन्तेऽम्बरात् ताराः पुण्यशेषसमावृताः ।\nइमास्ताः संगताः कृत्स्ना इति मेने हरिस्तदा ॥५-९-४२॥",
  "ताराणामिव सुव्यक्तं महतीनां शुभार्चिषाम् ।\nप्रभावर्णप्रसादाश्च विरेजुस्तत्र योषिताम् ॥५-९-४३॥",
  "व्यावृत्तकचपीनस्रक्प्रकीर्णवरभूषणाः ।\nपानव्यायामकालेषु निद्रोपहतचेतसः ॥५-९-४४॥",
  "व्यावृत्ततिलकाः काश्चित् काश्चिदुदभ्रान्तनूपुराः ।\nपार्श्वे गलितहाराश्च काश्चित् परमयोषितः ॥५-९-४५॥",
  "मुक्ताहारवृताश्चान्याः काश्चित् प्रस्रस्तवाससः ।\nव्याविद्धरशनादामाः किशोर्य इव वाहिताः ॥५-९-४६॥",
  "अकुण्डलधराश्चान्या विच्छिन्नमृदितस्रजः ।\nगजेन्द्रमृदिताः फुल्ला लता इव महावने ॥५-९-४७॥",
  "चन्द्रांशुकिरणाभाश्च हाराः कासांचिदुद्गताः ।\nहंसा इव बभुः सुप्ताः स्तनमध्येषु योषिताम् ॥५-९-४८॥",
  "अपरासां च वैदूर्याः कादम्बा इव पक्षिणः ।\nहेमसूत्राणि चान्यासां चक्रवाका इवाभवन् ॥५-९-४९॥",
  "हंसकारण्डवोपेताश्चक्रवाकोपशोभिताः ।\nआपगा इव ता रेजुर्जघनैः पुलिनैरिव ॥५-९-५०॥",
  "किङ्किणीजालसंकाशास्ता हेमविपुलाम्बुजाः ।\nभावग्राहा यशस्तीराः सुप्ता नद्य इवाबभुः ॥५-९-५१॥",
  "मृदुष्वंगेषु कासांचित् कुचाग्रेषु च संस्थिताः ।\nबभूवुर्भूषणानीव शुभा भूषणराजयः ॥५-९-५२॥",
  "अंशुकान्ताश्च कासांचिन्मुखमारुतकम्पिताः ।\nउपर्युपरि वक्त्राणां व्याधूयन्ते पुनः पुनः ॥५-९-५३॥",
  "ताः पताका इवोद्धूताः पत्नीनां रुचिरप्रभाः ।\nनानावर्णसुवर्णानां वक्त्रमूलेषु रेजिरे ॥५-९-५४॥",
  "ववल्गुश्चात्र कासांचित् कुण्डलानि शुभार्चिषाम् ।\nमुखमारुतसंकम्पैर्मन्दं मन्दं च योषिताम् ॥५-९-५५॥",
  "शर्करासवगन्धः स प्रकृत्या सुरभिः सुखः ।\nतासां वदननिःश्वासः सिषेवे रावणं तदा ॥५-९-५६॥",
  "रावणाननशंकाश्च काश्चिद् रावणयोषितः ।\nमुखानि च सपत्नीनामुपाजिघ्रन् पुनः पुनः ॥५-९-५७॥",
  "अत्यर्थं सक्तमनसो रावणे ता वरस्त्रियः ।\nअस्वतन्त्राः सपत्नीनां प्रियमेवाचरंस्तदा ॥५-९-५८॥",
  "बाहूनुपनिधायान्याः पारिहार्यविभूषितान् ।\nअंशुकानि च रम्याणि प्रमदास्तत्र शिश्यिरे ॥५-९-५९॥",
  "अन्या वक्षसि चान्यस्यास्तस्याः काचित् पुनर्भुजम् ।\nअपरा त्वङ्कमन्यस्यास्तस्याश्चाप्यपरा कुचौ ॥५-९-६०॥",
  "ऊरुपार्श्वकटीपृष्ठमन्योन्यस्य समाश्रिताः ।\nपरस्परनिविष्टांग्यो मदस्नेहवशानुगाः ॥५-९-६१॥",
  "अन्योन्यस्यांगसंस्पर्शात् प्रीयमाणाः सुमध्यमाः ।\nएकीकृतभुजाः सर्वाः सुषुपुस्तत्र योषितः ॥५-९-६२॥",
  "अन्योन्यभुजसूत्रेण स्त्रीमाला ग्रथिता हि सा ।\nमालेव ग्रथिता सूत्रे शुशुभे मत्तषट्पदा ॥५-९-६३॥",
  "लतानां माधवे मासि फुल्लानां वायुसेवनात् ।\nअन्योन्यमालाग्रथितं संसक्तकुसुमोच्चयम् ॥५-९-६४॥",
  "प्रतिवेष्टितसुस्कन्धमन्योन्यभ्रमराकुलम् ।\nआसीद् वनमिवोद्धूतं स्त्रीवनं रावणस्य तत् ॥५-९-६५॥",
  "उचितेष्वपि सुव्यक्तं न तासां योषितां तदा ।\nविवेकः शक्य आधातुं भूषणांगाम्बरस्रजाम् ॥५-९-६६॥",
  "रावणे सुखसंविष्टे ताः स्त्रियो विविधप्रभाः ।\nज्वलन्तः काञ्चना दीपाः प्रेक्षन्तो निमिषा इव ॥५-९-६७॥",
  "राजर्षिविप्रदैत्यानां गन्धर्वाणां च योषितः ।\nरक्षसां चाभवन् कन्यास्तस्य कामवशंगताः ॥५-९-६८॥",
  "युद्धकामेन ताः सर्वा रावणेन हृताः स्त्रियः ।\nसमदा मदनेनैव मोहिताः काश्चिदागताः ॥५-९-६९॥",
  "न तत्र काश्चित् प्रमदाः प्रसह्य वीर्योपपन्नेन गुणेन लब्धाः ।\nन चान्यकामापि न चान्यपूर्वा विना वरार्हां जनकात्मजां तु ॥५-९-७०॥",
  "न चाकुलीना न च हीनरूपा नादक्षिणा नानुपचारयुक्ता ।\nभार्याभवत् तस्य न हीनसत्त्वा न चापि कान्तस्य न कामनीया ॥५-९-७१॥",
  "बभूव बुद्धिस्तु हरीश्वरस्य यदीदृशी राघवधर्मपत्नी ।\nइमा महाराक्षसराजभार्याः सुजातमस्येति हि साधुबुद्धेः ॥५-९-७२॥",
  "पुनश्च सोऽचिन्तयदात्तरूपो ध्रुवं विशिष्टा गुणतो हि सीता ।\nअथायमस्यां कृतवान् महात्मा लंकेश्वरः कष्टमनार्यकर्म ॥५-९-७३॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे संकुलान्तःपुरम् नाम नवमः सर्गः ॥५-९॥"
]