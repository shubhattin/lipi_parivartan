[
  "अथ श्रीमद्वाल्मीकीयरामायणे सुन्दरकाण्डे राक्षसीपरिवारः नाम सप्तदशः सर्गः ॥५-१७॥",
  "ततः कुमुदखण्डाभो निर्मलं निर्मलोदयः ।\nप्रजगाम नभश्चन्द्रो हंसो नीलमिवोदकम् ॥५-१७-१॥",
  "साचिव्यमिव कुर्वन् स प्रभया निर्मलप्रभः ।\nचन्द्रमा रश्मिभिः शीतैः सिषेवे पवनात्मजम् ॥५-१७-२॥",
  "स ददर्श ततः सीतां पूर्णचन्द्रनिभाननाम् ।\nशोकभारैरिव न्यस्तां भारैर्नावमिवाम्भसि ॥५-१७-३॥",
  "दिदृक्षमाणो वैदेहीं हनूमान् मारुतात्मजः ।\nस ददर्शाविदूरस्था राक्षसीर्घोरदर्शनाः ॥५-१७-४॥",
  "एकाक्षीमेककर्णां च कर्णप्रावरणां तथा ।\nअकर्णां शङ्कुकर्णां च मस्तकोच्छ्वासनासिकाम् ॥५-१७-५॥",
  "अतिकायोत्तमांगीं च तनुदीर्घशिरोधराम् ।\nध्वस्तकेशीं तथाकेशीं केशकम्बलधारिणीम् ॥५-१७-६॥",
  "लम्बकर्णललाटां च लम्बोदरपयोधराम् ।\nलम्बोष्ठीं चिबुकोष्ठीं च लम्बास्यां लम्बजानुकाम् ॥५-१७-७॥",
  "ह्रस्वां दीर्घां च कुब्जां च विकटां वामनां तथा ।\nकरालां भुग्नवक्त्रां च पिंगाक्षीं विकृताननाम् ॥५-१७-८॥",
  "विकृताः पिंगलाः कालीः क्रोधनाः कलहप्रियाः ।\nकालायसमहाशूलकूटमुद्गरधारिणीः ॥५-१७-९॥",
  "वराहमृगशार्दूलमहिषाजशिवामुखाः ।\nगजोष्ट्रहयपादाश्च निखातशिरसोऽपराः ॥५-१७-१०॥",
  "एकहस्तैकपादाश्च खरकर्ण्यश्वकर्णिकाः ।\nगोकर्णीर्हस्तिकर्णीश्च हरिकर्णीस्तथापराः ॥५-१७-११॥",
  "अतिनासाश्च काश्चिच्च तिर्यङ्नासा अनासिकाः ।\nगजसंनिभनासाश्च ललाटोच्छ्वासनासिकाः ॥५-१७-१२॥",
  "हस्तिपादा महापादा गोपादाः पादचूलिकाः ।\nअतिमात्रशिरोग्रीवा अतिमात्रकुचोदरीः ॥५-१७-१३॥",
  "अतिमात्रास्यनेत्राश्च दीर्घजिह्वाननास्तथा ।\nअजामुखीर्हस्तिमुखीर्गोमुखीः सूकरीमुखीः ॥५-१७-१४॥",
  "हयोष्ट्रखरवक्त्राश्च राक्षसीर्घोरदर्शनाः ।\nशूलमुद्गरहस्ताश्च क्रोधनाः कलहप्रियाः ॥५-१७-१५॥",
  "कराला धूम्रकेशिन्यो राक्षसीर्विकृताननाः ।\nपिबन्ति सततं पानं सुरामांससदाप्रियाः ॥५-१७-१६॥",
  "मांसशोणितदिग्धांगीर्मांसशोणितभोजनाः ।\nता ददर्श कपिश्रेष्ठो रोमहर्षणदर्शनाः ॥५-१७-१७॥",
  "स्कन्धवन्तमुपासीनाः परिवार्य वनस्पतिम् ।\nतस्याधस्ताच्च तां देवीं राजपुत्रीमनिन्दिताम् ॥५-१७-१८॥",
  "लक्षयामास लक्ष्मीवान् हनूमाञ्जनकात्मजाम् ।\nनिष्प्रभां शोकसंतप्तां मलसंकुलमूर्धजाम् ॥५-१७-१९॥",
  "क्षीणपुण्यां च्युतां भूमौ तारां निपतितामिव ।\nचारित्रव्यपदेशाढ्यां भर्तृदर्शनदुर्गताम् ॥५-१७-२०॥",
  "भूषणैरुत्तमैर्हीनां भर्तृवात्सल्यभूषिताम् ।\nराक्षसाधिपसंरुद्धां बन्धुभिश्च विनाकृताम् ॥५-१७-२१॥",
  "वियूथां सिंहसंरुद्धां बद्धां गजवधूमिव ।\nचन्द्ररेखां पयोदान्ते शारदाभ्रैरिवावृताम् ॥५-१७-२२॥",
  "क्लिष्टरूपामसंस्पर्शादयुक्तामिव वल्लकीम् ।\nस तां भर्तृहिते युक्तामयुक्तां रक्षसां वशे ॥५-१७-२३॥",
  "अशोकवनिकामध्ये शोकसागरमाप्लुताम् ।\nताभिः परिवृतां तत्र सग्रहामिव रोहिणीम् ॥५-१७-२४॥",
  "ददर्श हनुमांस्तत्र लतामकुसुमामिव ।\nसा मलेन च दिग्धांगी वपुषा चाप्यलंकृता ।\nमृणाली पङ्कदिग्धेव विभाति च न भाति च ॥५-१७-२५॥",
  "मलिनेन तु वस्त्रेण परिक्लिष्टेन भामिनीम् ।\nसंवृतां मृगशावाक्षीं ददर्श हनुमान् कपिः ॥५-१७-२६॥",
  "तां देवीं दीनवदनामदीनां भर्तृतेजसा ।\nरक्षितां स्वेन शीलेन सीतामसितलोचनाम् ॥५-१७-२७॥",
  "तां दृष्ट्वा हनुमान् सीतां मृगशावनिभेक्षणाम् ।\nमृगकन्यामिव त्रस्तां वीक्षमाणां समन्ततः ॥५-१७-२८॥",
  "दहन्तीमिव निःश्वासैर्वृक्षान् पल्लवधारिणः ।\nसंघातमिव शोकानां दुःखस्योर्मिमिवोत्थिताम् ॥५-१७-२९॥",
  "तां क्षमां सुविभक्तांगीं विनाभरणशोभिनीम् ।\nप्रहर्षमतुलं लेभे मारुतिः प्रेक्ष्य मैथिलीम् ॥५-१७-३०॥",
  "हर्षजानि च सोऽश्रूणि तां दृष्ट्वा मदिरेक्षणाम् ।\nमुमोच हनुमांस्तत्र नमश्चक्रे च राघवम् ॥५-१७-३१॥",
  "नमस्कृत्वाथ रामाय लक्ष्मणाय च वीर्यवान् ।\nसीतादर्शनसंहृष्टो हनुमान् संवृतोऽभवत् ॥५-१७-३२॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे राक्षसीपरिवारः नाम सप्तदशः सर्गः ॥५-१७॥"
]