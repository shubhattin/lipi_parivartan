[
  "श्रीमद्वाल्मीकीयरामायणे सुन्दरकाण्डे हनूमद्वृत्तानुकथनम् नाम अष्टपञ्चाशः सर्गः ॥५-५८॥",
  "ततस्तस्य गिरेः शृङ्गे महेन्द्रस्य महाबलाः ।\nहनुमत्प्रमुखाः प्रीतिं हरयो जग्मुरुत्तमाम् ॥५-५८-१॥",
  "प्रीतिमत्सूपविष्टेषु वानरेषु महात्मसु ।\nतं ततः प्रतिसंहृष्टः प्रीतियुक्तं महाकपिम् ॥५-५८-२॥",
  "जाम्बवान् कार्यवृत्तान्तमपृच्छदनिलात्मजम् ।\nकथं दृष्टा त्वया देवी कथं वा तत्र वर्तते ॥५-५८-३॥",
  "तस्यां चापि कथं वृत्तः क्रूरकर्मा दशाननः ।\nतत्त्वतः सर्वमेतन्नः प्रब्रूहि त्वं महाकपे ॥५-५८-४॥",
  "सम्मार्गिता कथं देवी किं च सा प्रत्यभाषत ।\nश्रुतार्थाश्चिन्तयिष्यामो भूयः कार्यविनिश्चयम् ॥५-५८-५॥",
  "यश्चार्थस्तत्र वक्तव्यो गतैरस्माभिरात्मवान् ।\nरक्षितव्यं च यत्तत्र तद् भवान् व्याकरोतु नः ॥५-५८-६॥",
  "स नियुक्तस्ततस्तेन सम्प्रहृष्टतनूरुहः ।\nनमस्यन् शिरसा देव्यै सीतायै प्रत्यभाषत ॥५-५८-७॥",
  "प्रत्यक्षमेव भवतां महेन्द्राग्रात् खमाप्लुतः ।\nउदधेर्दक्षिणं पारं काङ्क्षमाणः समाहितः ॥५-५८-८॥",
  "गच्छतश्च हि मे घोरं विघ्नरूपमिवाभवत् ।\nकाञ्चनं शिखरं दिव्यं पश्यामि सुमनोहरम् ॥५-५८-९॥",
  "स्थितं पन्थानमावृत्य मेने विघ्नं च तं नगम् ।\nउपसंगम्य तं दिव्यं काञ्चनं नगमुत्तमम् ॥५-५८-१०॥",
  "कृता मे मनसा बुद्धिर्भेत्तव्योऽयं मयेति च ।\nप्रहतस्य मया तस्य लाङ्गूलेन महागिरेः ॥५-५८-११॥",
  "शिखरं सूर्यसंकाशं व्यशीर्यत सहस्रधा ।\nव्यवसायं च तं बुद्ध्वा स होवाच महागिरिः ॥५-५८-१२॥",
  "पुत्रेति मधुरां वाणीं मनः प्रह्लादयन्निव ।\nपितृव्यं चापि मां विद्धि सखायं मातरिश्वनः ॥५-५८-१३॥",
  "मैनाकमिति विख्यातं निवसन्तं महोदधौ ।\nपक्षवन्तः पुरा पुत्र बभूवुः पर्वतोत्तमाः ॥५-५८-१४॥",
  "छन्दतः पृथिवीं चेरुर्बाधमानाः समन्ततः ।\nश्रुत्वा नगानां चरितं महेन्द्रः पाकशासनः ॥५-५८-१५॥",
  "वज्रेण भगवान् पक्षौ चिच्छेदैषां सहस्रशः ।\nअहं तु मोचितस्तस्मात् तव पित्रा महात्मना ॥५-५८-१६॥",
  "मारुतेन तदा वत्स प्रक्षिप्तो वरुणालये ।\nराघवस्य मया साह्ये वर्तितव्यमरिंदम ॥५-५८-१७॥",
  "रामो धर्मभृतां श्रेष्ठो महेन्द्रसमविक्रमः ।\nएतच्छ्रुत्वा मया तस्य मैनाकस्य महात्मनः ॥५-५८-१८॥",
  "कार्यमावेद्य च गिरेरुद्धतं वै मनो मम ।\nतेन चाहमनुज्ञातो मैनाकेन महात्मना ॥५-५८-१९॥",
  "स चाप्यन्तर्हितः शैलो मानुषेण वपुष्मता ।\nशरीरेण महाशैलः शैलेन च महोदधौ ॥५-५८-२०॥",
  "उत्तमं जवमास्थाय शेषमध्वानमास्थितः ।\nततोऽहं सुचिरं कालं जवेनाभ्यगमं पथि ॥५-५८-२१॥",
  "ततः पश्याम्यहं देवीं सुरसां नागमातरम् ।\nसमुद्रमध्ये सा देवी वचनं चेदमब्रवीत् ॥५-५८-२२॥",
  "मम भक्ष्यः प्रदिष्टस्त्वममरैर्हरिसत्तम ।\nततस्त्वां भक्षयिष्यामि विहितस्त्वं हि मे सुरैः ॥५-५८-२३॥",
  "एवमुक्तः सुरसया प्राञ्जलिः प्रणतः स्थितः ।\nविवर्णवदनो भूत्वा वाक्यं चेदमुदीरयम् ॥५-५८-२४॥",
  "रामो दाशरथिः श्रीमान् प्रविष्टो दण्डकावनम् ।\nलक्ष्मणेन सह भ्रात्रा सीतया च परंतपः ॥५-५८-२५॥",
  "तस्य सीता हृता भार्या रावणेन दुरात्मना ।\nतस्याः सकाशं दूतोऽहं गमिष्ये रामशासनात् ॥५-५८-२६॥",
  "कर्तुमर्हसि रामस्य साहाय्यं विषये सती ।\nअथवा मैथिलीं दृष्ट्वा रामं चाक्लिष्टकारिणम् ॥५-५८-२७॥",
  "आगमिष्यामि ते वक्त्रं सत्यं प्रतिशृणोमि ते ।\nएवमुक्ता मया सा तु सुरसा कामरूपिणी ॥५-५८-२८॥",
  "अब्रवीन्नातिवर्तेत कश्चिदेष वरो मम ।\nएवमुक्तः सुरसया दशयोजनमायतः ॥५-५८-२९॥",
  "ततोऽर्धगुणविस्तारो बभूवाहं क्षणेन तु ।\nमत्प्रमाणाधिकं चैव व्यादितं तु मुखं तया ॥५-५८-३०॥",
  "तद् दृष्ट्वा व्यादितं त्वास्यं ह्रस्वं ह्यकरवं पुनः ।\nतस्मिन् मुहूर्ते च पुनर्बभूवाङ्गुष्ठसम्मितः ॥५-५८-३१॥",
  "अभिपत्याशु तद्वक्त्रं निर्गतोऽहं ततः क्षणात् ।\nअब्रवीत् सुरसा देवी स्वेन रूपेण मां पुनः ॥५-५८-३२॥",
  "अर्थसिद्धौ हरिश्रेष्ठ गच्छ सौम्य यथासुखम् ।\nसमानय च वैदेहीं राघवेण महात्मना ॥५-५८-३३॥",
  "सुखी भव महाबाहो प्रीतास्मि तव वानर ।\nततोऽहं साधुसाध्वीति सर्वभूतैः प्रशंसितः ॥५-५८-३४॥",
  "ततोऽन्तरिक्षं विपुलं प्लुतोऽहं गरुडो यथा ।\nछाया मे निगृहीता च न च पश्यामि किंचन ॥५-५८-३५॥",
  "सोऽहं विगतवेगस्तु दिशो दश विलोकयन् ।\nन किंचित् तत्र पश्यामि येन मे विहता गतिः ॥५-५८-३६॥",
  "अथ मे बुद्धिरुत्पन्ना किंनाम गमने मम ।\nईदृशो विघ्न उत्पन्नो रूपमत्र न दृश्यते ॥५-५८-३७॥",
  "अधोभागे तु मे दृष्टिः शोचतः पतिता तदा ।\nतत्राद्राक्षमहं भीमां राक्षसीं सलिलेशयाम् ॥५-५८-३८॥",
  "प्रहस्य च महानादमुक्तोऽहं भीमया तया ।\nअवस्थितमसम्भ्रान्तमिदं वाक्यमशोभनम् ॥५-५८-३९॥",
  "क्वासि गन्ता महाकाय क्षुधिताया ममेप्सितः ।\nभक्षः प्रीणय मे देहं चिरमाहारवर्जितम् ॥५-५८-४०॥",
  "बाढमित्येव तां वाणीं प्रत्यगृह्णामहं ततः ।\nआस्यप्रमाणादधिकं तस्याः कायमपूरयम् ॥५-५८-४१॥",
  "तस्याश्चास्यं महद् भीमं वर्धते मम भक्षणे ।\nन तु मां सा नु बुबुधे मम वा विकृतं कृतम् ॥५-५८-४२॥",
  "ततोऽहं विपुलं रूपं संक्षिप्य निमिषान्तरात् ।\nतस्या हृदयमादाय प्रपतामि नभःस्थलम् ॥५-५८-४३॥",
  "सा विसृष्टभुजा भीमा पपात लवणाम्भसि ।\nमया पर्वतसंकाशा निकृत्तहृदया सती ॥५-५८-४४॥",
  "शृणोमि खगतानां च वाचः सौम्या महात्मनाम् ।\nराक्षसी सिंहिका भीमा क्षिप्रं हनुमता हता ॥५-५८-४५॥",
  "तां हत्वा पुनरेवाहं कृत्यमात्ययिकं स्मरन् ।\nगत्वा च महदध्वानं पश्यामि नगमण्डितम् ॥५-५८-४६॥",
  "दक्षिणं तीरमुदधेर्लङ्का यत्र गता पुरी ।\nअस्तं दिनकरे याते रक्षसां निलयं पुरीम् ॥५-५८-४७॥",
  "प्रविष्टोऽहमविज्ञातो रक्षोभिर्भीमविक्रमैः ।\nतत्र प्रविशतश्चापि कल्पान्तघनसप्रभा ॥५-५८-४८॥",
  "अट्टहासं विमुञ्चन्ती नारी काप्युत्थिता पुरः ।\nजिघांसन्तीं ततस्तां तु ज्वलदग्निशिरोरुहाम् ॥५-५८-४९॥",
  "सव्यमुष्टिप्रहारेण पराजित्य सुभैरवाम् ।\nप्रदोषकाले प्रविशं भीतयाहं तयोदितः ॥५-५८-५०॥",
  "अहं लङ्कापुरी वीर निर्जिता विक्रमेण ते ।\nयस्मात् तस्माद् विजेतासि सर्वरक्षांस्यशेषतः ॥५-५८-५१॥",
  "तत्राहं सर्वरात्रं तु विचरञ्जनकात्मजाम् ।\nरावणान्तःपुरगतो न चापश्यं सुमध्यमाम् ॥५-५८-५२॥",
  "ततः सीतामपश्यंस्तु रावणस्य निवेशने ।\nशोकसागरमासाद्य न पारमुपलक्षये ॥५-५८-५३॥",
  "शोचता च मया दृष्टं प्राकारेणाभिसंवृतम् ।\nकाञ्चनेन विकृष्टेन गृहोपवनमुत्तमम् ॥५-५८-५४॥",
  "सप्राकारमवप्लुत्य पश्यामि बहुपादपम् ।\nअशोकवनिकामध्ये शिंशपापादपो महान् ॥५-५८-५५॥",
  "तमारुह्य च पश्यामि काञ्चनं कदलीवनम् ।\nअदूराच्छिंशपावृक्षात् पश्यामि वरवर्णिनीम् ॥५-५८-५६॥",
  "श्यामां कमलपत्राक्षीमुपवासकृशाननाम् ।\nतदेकवासःसंवीतां रजोध्वस्तशिरोरुहाम् ॥५-५८-५७॥",
  "शोकसंतापदीनाङ्गीं सीतां भर्तृहिते स्थिताम् ।\nराक्षसीभिर्विरूपाभिः क्रूराभिरभिसंवृताम् ॥५-५८-५८॥",
  "मांसशोणितभक्ष्याभिर्व्याघ्रीभिर्हरिणीं यथा ।\nसा मया राक्षसीमध्ये तर्ज्यमाना मुहुर्मुहुः ॥५-५८-५९॥",
  "एकवेणीधरा दीना भर्तृचिन्तापरायणा ।\nभूमिशय्या विवर्णाङ्गी पद्मिनीव हिमागमे ॥५-५८-६०॥",
  "रावणाद् विनिवृत्तार्था मर्तव्ये कृतनिश्चया ।\nकथंचिन्मृगशावाक्षी तूर्णमासादिता मया ॥५-५८-६१॥",
  "तां दृष्ट्वा तादृशीं नारीं रामपत्नीं यशस्विनीम् ।\nतत्रैव शिंशपावृक्षे पश्यन्नहमवस्थितः ॥५-५८-६२॥",
  "ततो हलहलाशब्दं काञ्चीनूपुरमिश्रितम् ।\nशृणोम्यधिकगम्भीरं रावणस्य निवेशने ॥५-५८-६३॥",
  "ततोऽहं परमोद्विग्नः स्वरूपं प्रत्यसंहरम् ।\nअहं च शिंशपावृक्षे पक्षीव गहने स्थितः ॥५-५८-६४॥",
  "ततो रावणदाराश्च रावणश्च महाबलः ।\nतं देशमनुसम्प्राप्तो यत्र सीताभवत् स्थिता ॥५-५८-६५॥",
  "तं दृष्ट्वाथ वरारोहा सीता रक्षोगणेश्वरम् ।\nसंकुच्योरू स्तनौ पीनौ बाहुभ्यां परिरभ्य च ॥५-५८-६६॥",
  "वित्रस्तां परमोद्विग्नां वीक्ष्यमाणामितस्ततः ।\nत्राणं कंचिदपश्यन्तीं वेपमानां तपस्विनीम् ॥५-५८-६७॥",
  "तामुवाच दशग्रीवः सीतां परमदुःखिताम् ।\nअवाक्शिराः प्रपतितो बहुमन्यस्व मामिति ॥५-५८-६८॥",
  "यदि चेत्त्वं तु मां दर्पान्नाभिनन्दसि गर्विते ।\nद्विमासानन्तरं सीते पास्यामि रुधिरं तव ॥५-५८-६९॥",
  "एतच्छ्रुत्वा वचस्तस्य रावणस्य दुरात्मनः ।\nउवाच परमक्रुद्धा सीता वचनमुत्तमम् ॥५-५८-७०॥",
  "राक्षसाधम रामस्य भार्याममिततेजसः ।\nइक्ष्वाकुवंशनाथस्य स्नुषां दशरथस्य च ॥५-५८-७१॥",
  "अवाच्यं वदतो जिह्वा कथं न पतिता तव ।\nकिंस्विद्वीर्य तवानार्य यो मां भर्तुरसंनिधौ ॥५-५८-७२॥",
  "अपहृत्यागतः पाप तेनादृष्टो महात्मना ।\nन त्वं रामस्य सदृशो दास्येऽप्यस्य न युज्यसे ॥५-५८-७३॥",
  "अजेयः सत्यवाक् शूरो रणश्लाघी च राघवः ।\nजानक्या परुषं वाक्यमेवमुक्तो दशाननः ॥५-५८-७४॥",
  "जज्वाल सहसा कोपाच्चितास्थ इव पावकः ।\nविवृत्य नयने क्रूरे मुष्टिमुद्यम्य दक्षिणम् ॥५-५८-७५॥",
  "मैथिलीं हन्तुमारब्धः स्त्रीभिर्हाहाकृतं तदा ।\nस्त्रीणां मध्यात् समुत्पत्य तस्य भार्या दुरात्मनः ॥५-५८-७६॥",
  "वरा मन्दोदरी नाम तया स प्रतिषेधितः ।\nउक्तश्च मधुरां वाणीं तया स मदनार्दितः ॥५-५८-७७॥",
  "सीतया तव किं कार्यं महेन्द्रसमविक्रम ।\nमया सह रमस्वाद्य मद्विशिष्टा न जानकी ॥५-५८-७८॥",
  "देवगन्धर्वकन्याभिर्यक्षकन्याभिरेव च ।\nसार्धं प्रभो रमस्वेति सीतया किं करिष्यसि ॥५-५८-७९॥",
  "ततस्ताभिः समेताभिर्नारीभिः स महाबलः ।\nउत्थाप्य सहसा नीतो भवनं स्वं निशाचरः ॥५-५८-८०॥",
  "याते तस्मिन् दशग्रीवे राक्षस्यो विकृताननाः ।\nसीतां निर्भर्त्सयामासुर्वाक्यैः क्रूरैः सुदारुणैः ॥५-५८-८१॥",
  "तृणवद् भाषितं तासां गणयामास जानकी ।\nगर्जितं च तथा तासां सीतां प्राप्य निरर्थकम् ॥५-५८-८२॥",
  "वृथा गर्जितनिश्चेष्टा राक्षस्यः पिशिताशनाः ।\nरावणाय शशंसुस्ताः सीताव्यवसितं महत् ॥५-५८-८३॥",
  "ततस्ताः सहिताः सर्वा विहताशा निरुद्यमाः ।\nपरिक्लिश्य समस्तास्ता निद्रावशमुपागताः ॥५-५८-८४॥",
  "तासु चैव प्रसुप्तासु सीता भर्तृहिते रता ।\nविलप्य करुणं दीना प्रशुशोच सुदुःखिता ॥५-५८-८५॥",
  "तासां मध्यात् समुत्थाय त्रिजटा वाक्यमब्रवीत् ।\nआत्मानं खादत क्षिप्रं न सीतामसितेक्षणाम् ॥५-५८-८६॥",
  "जनकस्यात्मजां साध्वीं स्नुषां दशरथस्य च ।\nस्वप्नो ह्यद्य मया दृष्टो दारुणो रोमहर्षणः ॥५-५८-८७॥",
  "रक्षसां च विनाशाय भर्तुरस्या जयाय च ।\nअलमस्मान् परित्रातुं राघवाद् राक्षसीगणम् ॥५-५८-८८॥",
  "अभियाचाम वैदेहीमेतद्धि मम रोचते ।\nयदि ह्येवंविधः स्वप्नो दुःखितायाः प्रदृश्यते ॥५-५८-८९॥",
  "सा दुःखैर्विविधैर्मुक्ता सुखमाप्नोत्यनुत्तमम् ।\nप्रणिपातप्रसन्ना हि मैथिली जनकात्मजा ॥५-५८-९०॥",
  "अलमेषा परित्रातुं राक्षस्यो महतो भयात् ।\nततः सा ह्रीमती बाला भर्तुर्विजयहर्षिता ॥५-५८-९१॥",
  "अवोचद् यदि तत् तथ्यं भवेयं शरणं हि वः ।\nतां चाहं तादृशीं दृष्ट्वा सीताया दारुणां दशाम् ॥५-५८-९२॥",
  "चिन्तयामास विश्रान्तो न च मे निर्वृतं मनः ।\nसम्भाषणार्थे च मया जानक्याश्चिन्तितो विधिः ॥५-५८-९३॥",
  "इक्ष्वाकुकुलवंशस्तु स्तुतो मम पुरस्कृतः ।\nश्रुत्वा तु गदितां वाचं राजर्षिगणभूषिताम् ॥५-५८-९४॥",
  "प्रत्यभाषत मां देवी बाष्पैः पिहितलोचना ।\nकस्त्वं केन कथं चेह प्राप्तो वानरपुङ्गव ॥५-५८-९५॥",
  "का च रामेण ते प्रीतिस्तन्मे शंसितुमर्हसि ।\nतस्यास्तद् वचनं श्रुत्वा अहमप्यब्रुवं वचः ॥५-५८-९६॥",
  "देवि रामस्य भर्तुस्ते सहायो भीमविक्रमः ।\nसुग्रीवो नाम विक्रान्तो वानरेन्द्रो महाबलः ॥५-५८-९७॥",
  "तस्य मां विद्धि भृत्यं त्वं हनूमन्तमिहागतम् ।\nभर्त्रा सम्प्रहितस्तुभ्यं रामेणाक्लिष्टकर्मणा ॥५-५८-९८॥",
  "इदं तु पुरुषव्याघ्रः श्रीमान् दाशरथिः स्वयम् ।\nअङ्गुलीयमभिज्ञानमदात् तुभ्यं यशस्विनि ॥५-५८-९९॥",
  "तदिच्छामि त्वयाज्ञप्तं देवि किं करवाण्यहम् ।\nरामलक्ष्मणयोः पार्श्वं नयामि त्वां किमुत्तरम् ॥५-५८-१००॥",
  "एतच्छ्रुत्वा विदित्वा च सीता जनकनन्दिनी ।\nआह रावणमुत्पाट्य राघवो मां नयत्विति ॥५-५८-१०१॥",
  "प्रणम्य शिरसा देवीमहमार्यामनिन्दिताम् ।\nराघवस्य मनोह्लादमभिज्ञानमयाचिषम् ॥५-५८-१०२॥",
  "अथ मामब्रवीत् सीता गृह्यतामयमुत्तमः ।\nमणिर्येन महाबाहू रामस्त्वां बहु मन्यते ॥५-५८-१०३॥",
  "इत्युक्त्वा तु वरारोहा मणिप्रवरमुत्तमम् ।\nप्रायच्छत् परमोद्विग्ना वाचा मां संदिदेश ह ॥५-५८-१०४॥",
  "ततस्तस्यै प्रणम्याहं राजपुत्र्यै समाहितः ।\nप्रदक्षिणं परिक्राममिहाभ्युद्गतमानसः ॥५-५८-१०५॥",
  "उत्तरं पुनरेवाह निश्चित्य मनसा तदा ।\nहनूमन् मम वृत्तान्तं वक्तुमर्हसि राघवे ॥५-५८-१०६॥",
  "यथा श्रुत्वैव नचिरात् तावुभौ रामलक्ष्मणौ ।\nसुग्रीवसहितौ वीरावुपेयातां तथा कुरु ॥५-५८-१०७॥",
  "यदन्यथा भवेदेतद् द्वौ मासौ जीवितं मम ।\nन मां द्रक्ष्यति काकुत्स्थो म्रिये साहमनाथवत् ॥५-५८-१०८॥",
  "तच्छ्रुत्वा करुणं वाक्यं क्रोधो मामभ्यवर्तत ।\nउत्तरं च मया दृष्टं कार्यशेषमनन्तरम् ॥५-५८-१०९॥",
  "ततोऽवर्धत मे कायस्तदा पर्वतसंनिभः ।\nयुद्धाकाङ्क्षी वनं तस्य विनाशयितुमारभे ॥५-५८-११०॥",
  "तद् भग्नं वनखण्डं तु भ्रान्तत्रस्तमृगद्विजम् ।\nप्रतिबुद्ध्य निरीक्षन्ते राक्षस्यो विकृताननाः ॥५-५८-१११॥",
  "मां च दृष्ट्वा वने तस्मिन् समागम्य ततस्ततः ।\nताः समभ्यागताः क्षिप्रं रावणायाचचक्षिरे ॥५-५८-११२॥",
  "राजन् वनमिदं दुर्गं तव भग्नं दुरात्मना ।\nवानरेण ह्यविज्ञाय तव वीर्यं महाबल ॥५-५८-११३॥",
  "तस्य दुर्बुद्धिता राजंस्तव विप्रियकारिणः ।\nवधमाज्ञापय क्षिप्रं यथासौ न पुनर्व्रजेत् ॥५-५८-११४॥",
  "तच्छ्रुत्वा राक्षसेन्द्रेण विसृष्टा बहुदुर्जयाः ।\nराक्षसाः किंकरा नाम रावणस्य मनोऽनुगाः ॥५-५८-११५॥",
  "तेषामशीतिसाहस्रं शूलमुद्गरपाणिनाम् ।\nमया तस्मिन् वनोद्देशे परिघेण निषूदितम् ॥५-५८-११६॥",
  "तेषां तु हतशिष्टा ये ते गता लघुविक्रमाः ।\nनिहतं च मया सैन्यं रावणायाचचक्षिरे ॥५-५८-११७॥",
  "ततो मे बुद्धिरुत्पन्ना चैत्यप्रासादमुत्तमम् ।\nतत्रस्थान् राक्षसान् हत्वा शतं स्तम्भेन वै पुनः ॥५-५८-११८॥",
  "ललामभूतो लङ्काया मया विध्वंसितो रुषा ।\nततः प्रहस्तस्य सुतं जम्बुमालिनमादिशत् ॥५-५८-११९॥",
  "राक्षसैर्बहुभिः सार्धं घोररूपैर्भयानकैः ।\nतमहं बलसम्पन्नं राक्षसं रणकोविदम् ॥५-५८-१२०॥",
  "परिघेणातिघोरेण सूदयामि सहानुगम् ।\nतच्छ्रुत्वा राक्षसेन्द्रस्तु मन्त्रिपुत्रान् महाबलान् ॥५-५८-१२१॥",
  "पदातिबलसम्पन्नान् प्रेषयामास रावणः ।\nपरिघेणैव तान् सर्वान् नयामि यमसादनम् ॥५-५८-१२२॥",
  "मन्त्रिपुत्रान् हतान् श्रुत्वा समरे लघुविक्रमान् ।\nपञ्च सेनाग्रगान् शूरान् प्रेषयामास रावणः ॥५-५८-१२३॥",
  "तानहं सहसैन्यान् वै सर्वानेवाभ्यसूदयम् ।\nततः पुनर्दशग्रीवः पुत्रमक्षं महाबलम् ॥५-५८-१२४॥",
  "बहुभी राक्षसैः सार्धं प्रेषयामास संयुगे ।\nतं तु मन्दोदरीपुत्रं कुमारं रणपण्डितम् ॥५-५८-१२५॥",
  "सहसा खं समुद्यन्तं पादयोश्च गृहीतवान् ।\nतमासीनं शतगुणं भ्रामयित्वा व्यपेषयम् ॥५-५८-१२६॥",
  "तमक्षमागतं भग्नं निशम्य स दशाननः ।\nततश्चेन्द्रजितं नाम द्वितीयं रावणः सुतम् ॥५-५८-१२७॥",
  "व्यादिदेश सुसंक्रुद्धो बलिनं युद्धदुर्मदम् ।\nतच्चाप्यहं बलं सर्वं तं च राक्षसपुङ्गवम् ॥५-५८-१२८॥",
  "नष्टौजसं रणे कृत्वा परं हर्षमुपागतः ।\nमहतापि महाबाहुः प्रत्ययेन महाबलः ॥५-५८-१२९॥",
  "प्रहितो रावणेनैष सह वीरैर्मदोद्धतैः ।\nसोऽविषह्यं हि मां बुद्ध्वा स्वसैन्यं चावमर्दितम् ॥५-५८-१३०॥",
  "ब्रह्मणोऽस्त्रेण स तु मां प्रबद्ध्वा चातिवेगिनः ।\nरज्जुभिश्चापि बध्नन्ति ततो मां तत्र राक्षसाः ॥५-५८-१३१॥",
  "रावणस्य समीपं च गृहीत्वा मामुपागमन् ।\nदृष्ट्वा सम्भाषितश्चाहं रावणेन दुरात्मना ॥५-५८-१३२॥",
  "पृष्टश्च लङ्कागमनं राक्षसानां च तं वधम् ।\nतत्सर्वं च रणे तत्र सीतार्थमुपजल्पितम् ॥५-५८-१३३॥",
  "तस्यास्तु दर्शनाकाङ्क्षी प्राप्तस्त्वद्भवनं विभो ।\nमारुतस्यौरसः पुत्रो वानरो हनुमानहम् ॥५-५८-१३४॥",
  "रामदूतं च मां विद्धि सुग्रीवसचिवं कपिम् ।\nसोऽहं दौत्येन रामस्य त्वत्सकाशमिहागतः ॥५-५८-१३५॥",
  "शृणु चापि समादेशं यदहं प्रब्रवीमि ते ।\nराक्षसेश हरीशस्त्वां वाक्यमाह समाहितम् ॥५-५८-१३६॥",
  "सुग्रीवश्च महाभागः स त्वां कौशलमब्रवीत् ।\nधर्मार्थकामसहितं हितं पथ्यमुवाच ह ॥५-५८-१३७॥",
  "वसतो ऋष्यमूके मे पर्वते विपुलद्रुमे ।\nराघवो रणविक्रान्तो मित्रत्वं समुपागतः ॥५-५८-१३८॥",
  "तेन मे कथितं राजन् भार्या मे रक्षसा हृता ।\nतत्र साहाय्यहेतोर्मे समयं कर्तुमर्हसि ॥५-५८-१३९॥",
  "वालिना हृतराज्येन सुग्रीवेण सह प्रभुः ।\nचक्रेऽग्निसाक्षिकं सख्यं राघवः सहलक्ष्मणः ॥५-५८-१४०॥",
  "तेन वालिनमाहत्य शरेणैकेन संयुगे ।\nवानराणां महाराजः कृतः सम्प्लवतां प्रभुः ॥५-५८-१४१॥",
  "तस्य साहाय्यमस्माभिः कार्यं सर्वात्मना त्विह ।\nतेन प्रस्थापितस्तुभ्यं समीपमिह धर्मतः ॥५-५८-१४२॥",
  "क्षिप्रमानीयतां सीता दीयतां राघवस्य च ।\nयावन्न हरयो वीरा विधमन्ति बलं तव ॥५-५८-१४३॥",
  "वानराणां प्रभावोऽयं न केन विदितः पुरा ।\nदेवतानां सकाशं च ये गच्छन्ति निमन्त्रिताः ॥५-५८-१४४॥",
  "इति वानरराजस्त्वामाहेत्यभिहितो मया ।\nमामैक्षत ततो रुष्टश्चक्षुषा प्रदहन्निव ॥५-५८-१४५॥",
  "तेन वध्योऽहमाज्ञप्तो रक्षसा रौद्रकर्मणा ।\nमत्प्रभावमविज्ञाय रावणेन दुरात्मना ॥५-५८-१४६॥",
  "ततो विभीषणो नाम तस्य भ्राता महामतिः ।\nतेन राक्षसराजश्च याचितो मम कारणात् ॥५-५८-१४७॥",
  "नैवं राक्षसशार्दूल त्यज्यतामेष निश्चयः ।\nराजशास्त्रव्यपेतो हि मार्गः संलक्ष्यते त्वया ॥५-५८-१४८॥",
  "दूतवध्या न दृष्टा हि राजशास्त्रेषु राक्षस ।\nदूतेन वेदितव्यं च यथाभिहितवादिना ॥५-५८-१४९॥",
  "सुमहत्यपराधेऽपि दूतस्यातुलविक्रम ।\nविरूपकरणं दृष्टं न वधोऽस्ति हि शास्त्रतः ॥५-५८-१५०॥",
  "विभीषणेनैवमुक्तो रावणः संदिदेश तान् ।\nराक्षसानेतदेवाद्य लाङ्गूलं दह्यतामिति ॥५-५८-१५१॥",
  "ततस्तस्य वचः श्रुत्वा मम पुच्छं समन्ततः ।\nवेष्टितं शणवल्कैश्च पट्टैः कार्पासकैस्तथा ॥५-५८-१५२॥",
  "राक्षसाः सिद्धसंनाहास्ततस्ते चण्डविक्रमाः ।\nतदादीप्यन्त मे पुच्छं हनन्तः काष्ठमुष्टिभिः ॥५-५८-१५३॥",
  "बद्धस्य बहुभिः पाशैर्यन्त्रितस्य च राक्षसैः ।\nन मे पीडाभवत् काचिद् दिदृक्षोर्नगरीं दिवा ॥५-५८-१५४॥",
  "ततस्ते राक्षसाः शूरा बद्धं मामग्निसंवृतम् ।\nअघोषयन् राजमार्गे नगरद्वारमागताः ॥५-५८-१५५॥",
  "ततोऽहं सुमहद्रूपं संक्षिप्य पुनरात्मनः ।\nविमोचयित्वा तं बन्धं प्रकृतिस्थः स्थितः पुनः ॥५-५८-१५६॥",
  "आयसं परिघं गृह्य तानि रक्षांस्यसूदयम् ।\nततस्तन्नगरद्वारं वेगेन प्लुतवानहम् ॥५-५८-१५७॥",
  "पुच्छेन च प्रदीप्तेन तां पुरीं साट्टगोपुराम् ।\nदहाम्यहमसम्भ्रान्तो युगान्ताग्निरिव प्रजाः ॥५-५८-१५८॥",
  "विनष्टा जानकी व्यक्तं न ह्यदग्धः प्रदृश्यते ।\nलङ्कायाः कश्चिदुद्देशः सर्वा भस्मीकृता पुरी ॥५-५८-१५९॥",
  "दहता च मया लङ्कां दग्धा सीता न संशयः ।\nरामस्य च महत्कार्यं मयेदं विफलीकृतम् ॥५-५८-१६०॥",
  "इति शोकसमाविष्टश्चिन्तामहमुपागतः ।\nततोऽहं वाचमश्रौषं चारणानां शुभाक्षराम् ॥५-५८-१६१॥",
  "जानकी न च दग्धेति विस्मयोदन्तभाषिणाम् ।\nततो मे बुद्धिरुत्पन्ना श्रुत्वा तामद्भुतां गिरम् ॥५-५८-१६२॥",
  "अदग्धा जानकीत्येव निमित्तैश्चोपलक्षितम् ।\nदीप्यमाने तु लाङ्गूले न मां दहति पावकः ॥५-५८-१६३॥",
  "हृदयं च प्रहृष्टं मे वाताः सुरभिगन्धिनः ।\nतैर्निमित्तैश्च दृष्टार्थैः कारणैश्च महागुणैः ॥५-५८-१६४॥",
  "ऋषिवाक्यैश्च दृष्टार्थैरभवं हृष्टमानसः ।\nपुनर्दृष्टा च वैदेही विसृष्टश्च तया पुनः ॥५-५८-१६५॥",
  "ततः पर्वतमासाद्य तत्रारिष्टमहं पुनः ।\nप्रतिप्लवनमारेभे युष्मद्दर्शनकाङ्क्षया ॥५-५८-१६६॥",
  "ततः श्वसनचन्द्रार्कसिद्धगन्धर्वसेवितम् ।\nपन्थानमहमाक्रम्य भवतो दृष्टवानिह ॥५-५८-१६७॥",
  "राघवस्य प्रसादेन भवतां चैव तेजसा ।\nसुग्रीवस्य च कार्यार्थं मया सर्वमनुष्ठितम् ॥५-५८-१६८॥",
  "एतत् सर्वं मया तत्र यथावदुपपादितम् ।\nतत्र यन्न कृतं शेषं तत् सर्वं क्रियतामिति ॥५-५८-१६९॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे अष्टपञ्चाशः सर्गः ॥५-५८॥"
]