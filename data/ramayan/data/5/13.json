[
  "श्रीमद्वाल्मीकीयरामायणे सुन्दरकाण्डे हनूमन्निर्वेदः नाम त्रयोदशः सर्गः ॥५-१३॥",
  "विमानात् तु स संक्रम्य प्राकारं हरियूथपः ।\nहनूमान् वेगवानासीद् यथा विद्युद् घनान्तरे ॥५-१३-१॥",
  "सम्परिक्रम्य हनुमान् रावणस्य निवेशनान् ।\nअदृष्ट्वा जानकीं सीतामब्रवीद् वचनं कपिः ॥५-१३-२॥",
  "भूयिष्ठं लोलिता लंका रामस्य चरता प्रियम् ।\nन हि पश्यामि वैदेहीं सीतां सर्वांगशोभनाम् ॥५-१३-३॥",
  "पल्वलानि तटाकानि सरांसि सरितस्तथा ।\nनद्योऽनूपवनान्ताश्च दुर्गाश्च धरणीधराः ॥५-१३-४॥",
  "लोलिता वसुधा सर्वा न च पश्यामि जानकीम् ।\nइह सम्पातिना सीता रावणस्य निवेशने ।\nआख्याता गृध्रराजेन न च सा दृश्यते न किम् ॥५-१३-५॥",
  "किं नु सीताथ वैदेही मैथिली जनकात्मजा ।\nउपतिष्ठेत विवशा रावणेन हृता बलात् ॥५-१३-६॥",
  "क्षिप्रमुत्पततो मन्ये सीतामादाय रक्षसः ।\nबिभ्यतो रामबाणानामन्तरा पतिता भवेत् ॥५-१३-७॥",
  "अथवा ह्रियमाणायाः पथि सिद्धनिषेविते ।\nमन्ये पतितमार्याया हृदयं प्रेक्ष्य सागरम् ॥५-१३-८॥",
  "रावणस्योरुवेगेन भुजाभ्यां पीडितेन च ।\nतया मन्ये विशालाक्ष्या त्यक्तं जीवितमार्यया ॥५-१३-९॥",
  "उपर्युपरि सा नूनं सागरं क्रमतस्तदा ।\nविचेष्टमाना पतिता समुद्रे जनकात्मजा ॥५-१३-१०॥",
  "आहो क्षुद्रेण चानेन रक्षन्ती शीलमात्मनः ।\nअबन्धुर्भक्षिता सीता रावणेन तपस्विनी ॥५-१३-११॥",
  "अथवा राक्षसेन्द्रस्य पत्नीभिरसितेक्षणा ।\nअदुष्टा दुष्टभावाभिर्भक्षिता सा भविष्यति ॥५-१३-१२॥",
  "सम्पूर्णचन्द्रप्रतिमं पद्मपत्रनिभेक्षणम् ।\nरामस्य ध्यायती वक्त्रं पञ्चत्वं कृपणा गता ॥५-१३-१३॥",
  "हा राम लक्ष्मणेत्येवं हायोध्ये चेति मैथिली ।\nविलप्य बहु वैदेही न्यस्तदेहा भविष्यति ॥५-१३-१४॥",
  "अथवा निहिता मन्ये रावणस्य निवेशने ।\nभृशं लालप्यते बाला पञ्जरस्थेव सारिका ॥५-१३-१५॥",
  "जनकस्य कुले जाता रामपत्नी सुमध्यमा ।\nकथमुत्पलपत्राक्षी रावणस्य वशं व्रजेत् ॥५-१३-१६॥",
  "विनष्टा वा प्रणष्टा वा मृता वा जनकात्मजा ।\nरामस्य प्रियभार्यस्य न निवेदयितुं क्षमम् ॥५-१३-१७॥",
  "निवेद्यमाने दोषः स्याद् दोषः स्यादनिवेदने ।\nकथं नु खलु कर्तव्यं विषमं प्रतिभाति मे ॥५-१३-१८॥",
  "अस्मिन् नेवंगते कार्ये प्राप्तकालं क्षमं च किम् ।\nभवेदिति मतिं भूयो हनुमान् प्रविचारयन् ॥५-१३-१९॥",
  "यदि सीतामदृष्ट्वाहं वानरेन्द्रपुरीमितः ।\nगमिष्यामि ततः को मे पुरुषार्थो भविष्यति ॥५-१३-२०॥",
  "ममेदं लङ्घनं व्यर्थं सागरस्य भविष्यति ।\nप्रवेशश्चैव लंकायां राक्षसानां च दर्शनम् ॥५-१३-२१॥",
  "किं वा वक्ष्यति सुग्रीवो हरयो वापि संगताः ।\nकिष्किन्धामनुसम्प्राप्तं तौ वा दशरथात्मजौ ॥५-१३-२२॥",
  "गत्वा तु यदि काकुत्स्थं वक्ष्यामि परुषं वचः ।\nन दृष्टेति मया सीता ततस्त्यक्ष्यति जीवितम् ॥५-१३-२३॥",
  "परुषं दारुणं तीक्ष्णं क्रूरमिन्द्रियतापनम् ।\nसीतानिमित्तं दुर्वाक्यं श्रुत्वा स न भविष्यति ॥५-१३-२४॥",
  "तं तु कृच्छ्रगतं दृष्ट्वा पञ्चत्वगतमानसम् ।\nभृशानुरक्तमेधावी न भविष्यति लक्ष्मणः ॥५-१३-२५॥",
  "विनष्टौ भ्रातरौ श्रुत्वा भरतोऽपि मरिष्यति ।\nभरतं च मृतं दृष्ट्वा शत्रुघ्नो न भविष्यति ॥५-१३-२६॥",
  "पुत्रान् मृतान् समीक्ष्याथ न भविष्यन्ति मातरः ।\nकौसल्या च सुमित्रा च कैकेयी च न संशयः ॥५-१३-२७॥",
  "कृतज्ञः सत्यसंधश्च सुग्रीवः प्लवगाधिपः ।\nरामं तथागतं दृष्ट्वा ततस्त्यक्ष्यति जीवितम् ॥५-१३-२८॥",
  "दुर्मना व्यथिता दीना निरानन्दा तपस्विनी ।\nपीडिता भर्तृशोकेन रुमा त्यक्ष्यति जीवितम् ॥५-१३-२९॥",
  "वालिजेन तु दुःखेन पीडिता शोककर्शिता ।\nपञ्चत्वमागता राज्ञी तारापि न भविष्यति ॥५-१३-३०॥",
  "मातापित्रोर्विनाशेन सुग्रीवव्यसनेन च ।\nकुमारोऽप्यंगदस्तस्माद् विजहिष्यति जीवितम् ॥५-१३-३१॥",
  "भर्तृजेन तु दुःखेन अभिभूता वनौकसः ।\nशिरांस्यभिहनिष्यन्ति तलैर्मुष्टिभिरेव च ॥५-१३-३२॥",
  "सान्त्वेनानुप्रदानेन मानेन च यशस्विना ।\nलालिताः कपिनाथेन प्राणांस्त्यक्ष्यन्ति वानराः ॥५-१३-३३॥",
  "न वनेषु न शैलेषु न निरोधेषु वा पुनः ।\nक्रीडामनुभविष्यन्ति समेत्य कपिकुञ्जराः ॥५-१३-३४॥",
  "सपुत्रदाराः सामात्या भर्तृव्यसनपीडिताः ।\nशैलाग्रेभ्यः पतिष्यन्ति समेषु विषमेषु च ॥५-१३-३५॥",
  "विषमुद्बन्धनं वापि प्रवेशं ज्वलनस्य वा ।\nउपवासमथो शस्त्रं प्रचरिष्यन्ति वानराः ॥५-१३-३६॥",
  "घोरमारोदनं मन्ये गते मयि भविष्यति ।\nइक्ष्वाकुकुलनाशश्च नाशश्चैव वनौकसाम् ॥५-१३-३७॥",
  "सोऽहं नैव गमिष्यामि किष्किन्धां नगरीमितः ।\nनहि शक्ष्याम्यहं द्रष्टुं सुग्रीवं मैथिलीं विना ॥५-१३-३८॥",
  "मय्यगच्छति चेहस्थे धर्मात्मानौ महारथौ ।\nआशया तौ धरिष्येते वानराश्च तरस्विनः ॥५-१३-३९॥",
  "हस्तादानो मुखादानो नियतो वृक्षमूलिकः ।\nवानप्रस्थो भविष्यामि ह्यदृष्ट्वा जनकात्मजाम् ॥५-१३-४०॥",
  "सागरानूपजे देशे बहुमूलफलोदके ।\nचितिं कृत्वा प्रवेक्ष्यामि समिद्धमरणीसुतम् ॥५-१३-४१॥",
  "उपविष्टस्य वा सम्यग् लिंगिनं साधयिष्यतः ।\nशरीरं भक्षयिष्यन्ति वायसाः श्वापदानि च ॥५-१३-४२॥",
  "इदमप्यृषिभिर्दृष्टं निर्याणमिति मे मतिः ।\nसम्यगापः प्रवेक्ष्यामि न चेत् पश्यामि जानकीम् ॥५-१३-४३॥",
  "सुजातमूला सुभगा कीर्तिमाला यशस्विनी ।\nप्रभग्ना चिररात्राय मम सीतामपश्यतः ॥५-१३-४४॥",
  "तापसो वा भविष्यामि नियतो वृक्षमूलिकः ।\nनेतः प्रतिगमिष्यामि तामदृष्ट्वासितेक्षणाम् ॥५-१३-४५॥",
  "यदि तु प्रतिगच्छामि सीतामनधिगम्य ताम् ।\nअंगदः सहितः सर्वैर्वानरैर्न भविष्यति ॥५-१३-४६॥",
  "विनाशे बहवो दोषा जीवन् प्राप्नोति भद्रकम् ।\nतस्मात् प्राणान् धरिष्यामि ध्रुवो जीवति संगमः ॥५-१३-४७॥",
  "एवं बहुविधं दुःखं मनसा धारयन् बहु ।\nनाध्यगच्छत् तदा पारं शोकस्य कपिकुञ्जरः ॥५-१३-४८॥",
  "ततो विक्रममासाद्य धैर्यवान् कपिकुञ्जरः ।\nरावणं वा वधिष्यामि दशग्रीवं महाबलम् ।\nकाममस्तु हृता सीता प्रत्याचीर्णं भविष्यति ॥५-१३-४९॥",
  "अथवैनं समुत्क्षिप्य उपर्युपरि सागरम् ।\nरामायोपहरिष्यामि पशुं पशुपतेरिव ॥५-१३-५०॥",
  "इति चिन्तासमापन्नः सीतामनधिगम्य ताम् ।\nध्यानशोकपरीतात्मा चिन्तयामास वानरः ॥५-१३-५१॥",
  "यावत् सीतां न पश्यामि रामपत्नीं यशस्विनीम् ।\nतावदेतां पुरीं लंकां विचिनोमि पुनः पुनः ॥५-१३-५२॥",
  "सम्पातिवचनाच्चापि रामं यद्यानयाम्यहम् ।\nअपश्यन् राघवो भार्यां निर्दहेत् सर्ववानरान् ॥५-१३-५३॥",
  "इहैव नियताहारो वत्स्यामि नियतेन्द्रियः ।\nन मत्कृते विनश्येयुः सर्वे ते नरवानराः ॥५-१३-५४॥",
  "अशोकवनिका चापि महतीयं महाद्रुमा ।\nइमामधिगमिष्यामि नहीयं विचिता मया ॥५-१३-५५॥",
  "वसून् रुद्रांस्तथाऽऽदित्यानश्विनौ मरुतोऽपि च ।\nनमस्कृत्वा गमिष्यामि रक्षसां शोकवर्धनः ॥५-१३-५६॥",
  "जित्वा तु राक्षसान् देवीमिक्ष्वाकुकुलनन्दिनीम् ।\nसम्प्रदास्यामि रामाय सिद्धीमिव तपस्विने ॥५-१३-५७॥",
  "स मुहूर्तमिव ध्यात्वा चिन्ताविग्रथितेन्द्रियः ।\nउदतिष्ठन् महाबाहुर्हनूमान् मारुतात्मजः ॥५-१३-५८॥",
  "नमोऽस्तु रामाय सलक्ष्मणायदेव्यै च तस्यै जनकात्मजायै ।\nनमोऽस्तु रुद्रेन्द्रयमानिलेभ्योनमोऽस्तु चन्द्राग्निमरुद्गणेभ्यः ॥५-१३-५९॥",
  "स तेभ्यस्तु नमस्कृत्वा सुग्रीवाय च मारुतिः ।\nदिशः सर्वाः समालोक्य सोऽशोकवनिकां प्रति ॥५-१३-६०॥",
  "स गत्वा मनसा पूर्वमशोकवनिकां शुभाम् ।\nउत्तरं चिन्तयामास वानरो मारुतात्मजः ॥५-१३-६१॥",
  "ध्रुवं तु रक्षोबहुला भविष्यति वनाकुला ।\nअशोकवनिका पुण्या सर्वसंस्कारसंस्कृता ॥५-१३-६२॥",
  "रक्षिणश्चात्र विहिता नूनं रक्षन्ति पादपान् ।\nभगवानपि विश्वात्मा नातिक्षोभं प्रवायति ॥५-१३-६३॥",
  "संक्षिप्तोऽयं मयाऽऽत्मा च रामार्थे रावणस्य च ।\nसिद्धिं दिशन्तु मे सर्वे देवाः सर्षिगणास्त्विह ॥५-१३-६४॥",
  "ब्रह्मा स्वयम्भूर्भगवान् देवाश्चैव तपस्विनः ।\nसिद्धिमग्निश्च वायुश्च पुरुहूतश्च वज्रभृत् ॥५-१३-६५॥",
  "वरुणः पाशहस्तश्च सोमादित्यौ तथैव च ।\nअश्विनौ च महात्मानौ मरुतः सर्व एव च ॥५-१३-६६॥",
  "सिद्धिं सर्वाणि भूतानि भूतानां चैव यः प्रभुः ।\nदास्यन्ति मम ये चान्येऽप्यदृष्टाः पथि गोचराः ॥५-१३-६७॥",
  "तदुन्नसं पाण्डुरदन्तमव्रणंशुचिस्मितं पद्मपलाशलोचनम् ।\nद्रक्ष्ये तदार्यावदनं कदा न्वहंप्रसन्नताराधिपतुल्यवर्चसम् ॥५-१३-६८॥",
  "क्षुद्रेण हीनेन नृशंसमूर्तिनासुदारुणालंकृतवेषधारिणा ।\nबलाभिभूता ह्यबला तपस्विनीकथं नु मे दृष्टिपथेऽद्य सा भवेत् ॥५-१३-६९॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे त्रयोदशः सर्गः ॥५-१३॥"
]