[
  "श्रीमद्वाल्मीकीयरामायणे सुन्दरकाण्डे पानभूमिविचयः नाम एकादशः सर्गः ॥५-११॥",
  "अवधूय च तां बुद्धिं बभूवावस्थितस्तदा ।\nजगाम चापरां चिन्तां सीतां प्रति महाकपिः ॥५-११-१॥",
  "न रामेण वियुक्ता सा स्वप्तुमर्हति भामिनी ।\nन भोक्तुं नाप्यलंकर्तुं न पानमुपसेवितुम् ॥५-११-२॥",
  "नान्यं नरमुपस्थातुं सुराणामपि चेश्वरम् ।\nन हि रामसमः कश्चिद् विद्यते त्रिदशेष्वपि ॥५-११-३॥",
  "अन्येयमिति निश्चित्य भूयस्तत्र चचार सः ।\nपानभूमौ हरिश्रेष्ठः सीतासंदर्शनोत्सुकः ॥५-११-४॥",
  "क्रीडितेनापराः क्लान्ता गीतेन च तथापराः ।\nनृत्येन चापराः क्लान्ताः पानविप्रहतास्तथा ॥५-११-५॥",
  "मुरजेषु मृदंगेषु चेलिकासु च संस्थिताः ।\nतथाऽऽस्तरणमुख्येषु संविष्टाश्चापराः स्त्रियः ॥५-११-६॥",
  "अंगनानां सहस्रेण भूषितेन विभूषणैः ।\nरूपसंलापशीलेन युक्तगीतार्थभाषिणा ॥५-११-७॥",
  "देशकालाभियुक्तेन युक्तवाक्याभिधायिना ।\nरताधिकेन संयुक्तां ददर्श हरियूथपः ॥५-११-८॥",
  "अन्यत्रापि वरस्त्रीणां रूपसंलापशायिनाम् ।\nसहस्रं युवतीनां तु प्रसुप्तं स ददर्श ह ॥५-११-९॥",
  "देशकालाभियुक्तं तु युक्तवाक्याभिधायि तत् ।\nरताविरतसंसुप्तं ददर्श हरियूथपः ॥५-११-१०॥",
  "तासां मध्ये महाबाहुः शुशुभे राक्षसेश्वरः ।\nगोष्ठे महति मुख्यानां गवां मध्ये यथा वृषः ॥५-११-११॥",
  "स राक्षसेन्द्रः शुशुभे ताभिः परिवृतः स्वयम् ।\nकरेणुभिर्यथारण्ये परिकीर्णो महाद्विपः ॥५-११-१२॥",
  "सर्वकामैरुपेतां च पानभूमिं महात्मनः ।\nददर्श कपिशार्दूलस्तस्य रक्षःपतेर्गृहे ॥५-११-१३॥",
  "मृगाणां महिषाणां च वराहाणां च भागशः ।\nतत्र न्यस्तानि मांसानि पानभूमौ ददर्श सः ॥५-११-१४॥",
  "रौक्मेषु च विशालेषु भाजनेष्वप्यभक्षितान् ।\nददर्श कपिशार्दूलो मयूरान् कुक्कुटांस्तथा ॥५-११-१५॥",
  "वराहवाध्रीणसकान् दधिसौवर्चलायुतान् ।\nशल्यान् मृगमयूरांश्च हनुमानन्ववैक्षत ॥५-११-१६॥",
  "कृकलान् विविधांश्छागान् शशकानर्धभक्षितान् ।\nमहिषानेकशल्यांश्च मेषांश्च कृतनिष्ठितान् ॥५-११-१७॥",
  "लेह्यानुच्चावचान् पेयान् भोज्यान्युच्चावचानि च ।\nतथाम्ललवणोत्तंसैर्विविधै रागखाण्डवैः ॥५-११-१८॥",
  "महानूपुरकेयूरैरपविद्धैर्महाधनैः ।\nपानभाजनविक्षिप्तैः फलैश्च विविधैरपि ॥५-११-१९॥",
  "कृतपुष्पोपहारा भूरधिकां पुष्यति श्रियम् ।\nतत्र तत्र च विन्यस्तैः सुश्लिष्टशयनासनैः ॥५-११-२०॥",
  "पानभूमिर्विना वह्निं प्रदीप्तेवोपलक्ष्यते ।\nबहुप्रकारैर्विविधैर्वरसंस्कारसंस्कृतैः ॥५-११-२१॥",
  "मांसैः कुशलसंयुक्तैः पानभूमिगतैः पृथक् ।\nदिव्याः प्रसन्ना विविधाः सुराः कृतसुरा अपि ॥५-११-२२॥",
  "शर्करासवमाध्वीकाः पुष्पासवफलासवाः ।\nवासचूर्णैश्च विविधैर्मृष्टास्तैस्तैः पृथक् पृथक् ॥५-११-२३॥",
  "संतता शुशुभे भूमिर्माल्यैश्च बहुसंस्थितैः ।\nहिरण्मयैश्च कलशैर्भाजनैः स्फाटिकैरपि ॥५-११-२४॥",
  "जाम्बूनदमयैश्चान्यैः करकैरभिसंवृता ।\nराजतेषु च कुम्भेषु जाम्बूनदमयेषु च ॥५-११-२५॥",
  "पानश्रेष्ठां तथा भूमिं कपिस्तत्र ददर्श सः ।\nसोऽपश्यच्छातकुम्भानि सीधोर्मणिमयानि च ॥५-११-२६॥",
  "तानि तानि च पूर्णानि भाजनानि महाकपिः ।\nक्वचिदर्धावशेषाणि क्वचित् पीतान्यशेषतः ॥५-११-२७॥",
  "क्वचिन्नैव प्रपीतानि पानानि स ददर्श ह ।\nक्वचिद् भक्ष्यांश्च विविधान् क्वचित् पानानि भागशः ॥५-११-२८॥",
  "क्वचिदर्धावशेषाणि पश्यन् वै विचचार ह ।\nशयनान्यत्र नारीणां शून्यानि बहुधा पुनः ।\nपरस्परं समाश्लिष्य काश्चित् सुप्ता वरांगनाः ॥५-११-२९॥",
  "काचिच्च वस्त्रमन्यस्या अपहृत्योपगुह्य च ।\nउपगम्याबला सुप्ता निद्राबलपराजिता ॥५-११-३०॥",
  "तासामुच्छ्वासवातेन वस्त्रं माल्यं च गात्रजम् ।\nनात्यर्थं स्पन्दते चित्रं प्राप्य मन्दमिवानिलम् ॥५-११-३१॥",
  "चन्दनस्य च शीतस्य सीधोर्मधुरसस्य च ।\nविविधस्य च माल्यस्य पुष्पस्य विविधस्य च ॥५-११-३२॥",
  "बहुधा मारुतस्तस्य गन्धं विविधमुद्वहन् ।\nस्नानानां चन्दनानां च धूपानां चैव मूर्च्छितः ॥५-११-३३॥",
  "प्रववौ सुरभिर्गन्धो विमाने पुष्पके तदा ।\nश्यामावदातास्तत्रान्याः काश्चित् कृष्णा वरांगनाः ॥५-११-३४॥",
  "काश्चित् काञ्चनवर्णांग््यः प्रमदा राक्षसालये ।\nतासां निद्रावशत्वाच्च मदनेन विमूर्च्छितम् ॥५-११-३५॥",
  "पद्मिनीनां प्रसुप्तानां रूपमासीद् यथैव हि ।\nएवं सर्वमशेषेण रावणान्तःपुरं कपिः ।\nददर्श स महातेजा न ददर्श च जानकीम् ॥५-११-३६॥",
  "निरीक्षमाणश्च ततस्ताः स्त्रियः स महाकपिः ।\nजगाम महतीं शंकां धर्मसाध्वसशंकितः ॥५-११-३७॥",
  "परदारावरोधस्य प्रसुप्तस्य निरीक्षणम् ।\nइदं खलु ममात्यर्थं धर्मलोपं करिष्यति ॥५-११-३८॥",
  "न हि मे परदाराणां दृष्टिर्विषयवर्तिनी ।\nअयं चात्र मया दृष्टः परदारपरिग्रहः ॥५-११-३९॥",
  "तस्य प्रादुरभूच्चिन्ता पुनरन्या मनस्विनः ।\nनिश्चितैकान्तचित्तस्य कार्यनिश्चयदर्शिनी ॥५-११-४०॥",
  "कामं दृष्टा मया सर्वा विश्वस्ता रावणस्त्रियः ।\nन तु मे मनसा किंचिद् वैकृत्यमुपपद्यते ॥५-११-४१॥",
  "मनो हि हेतुः सर्वेषामिन्द्रियाणां प्रवर्तने ।\nशुभाशुभास्ववस्थासु तच्च मे सुव्यवस्थितम् ॥५-११-४२॥",
  "नान्यत्र हि मया शक्या वैदेही परिमार्गितुम् ।\nस्त्रियो हि स्त्रीषु दृश्यन्ते सदा सम्परिमार्गणे ॥५-११-४३॥",
  "यस्य सत्त्वस्य या योनिस्तस्यां तत् परिमार्गते ।\nन शक्यं प्रमदा नष्टा मृगीषु परिमार्गितुम् ॥५-११-४४॥",
  "तदिदं मार्गितं तावच्छुद्धेन मनसा मया ।\nरावणान्तःपुरं सर्वं दृश्यते न च जानकी ॥५-११-४५॥",
  "देवगन्धर्वकन्याश्च नागकन्याश्च वीर्यवान् ।\nअवेक्षमाणो हनुमान् नैवापश्यत जानकीम् ॥५-११-४६॥",
  "तामपश्यन् कपिस्तत्र पश्यंश्चान्या वरस्त्रियः ।\nअपक्रम्य तदा वीरः प्रस्थातुमुपचक्रमे ॥५-११-४७॥",
  "स भूयः सर्वतः श्रीमान् मारुतिर्यत्नमाश्रितः ।\nआपानभूमिमुत्सृज्य तां विचेतुं प्रचक्रमे ॥५-११-४८॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे एकादशः सर्गः ॥५-११॥"
]