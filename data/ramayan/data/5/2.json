[
  "श्रीमद्वाल्मीकीयरामायणे सुन्दरकाण्डे निशागमप्रतीक्षा नाम द्वितीयः सर्गः ॥५-२॥",
  "स सागरमनाधृष्यमतिक्रम्य महाबलः ।\nत्रिकूटस्य तटे लंकां स्थितः स्वस्थो ददर्श ह ॥५-२-१॥",
  "ततः पादपमुक्तेन पुष्पवर्षेण वीर्यवान् ।\nअभिवृष्टस्ततस्तत्र बभौ पुष्पमयो हरिः ॥५-२-२॥",
  "योजनानां शतं श्रीमांस्तीर्त्वाप्युत्तमविक्रमः ।\nअनिःश्वसन् कपिस्तत्र न ग्लानिमधिगच्छति ॥५-२-३॥",
  "शतान्यहं योजनानां क्रमेयं सुबहून्यपि ।\nकिं पुनः सागरस्यान्तं संख्यातं शतयोजनम् ॥५-२-४॥",
  "स तु वीर्यवतां श्रेष्ठः प्लवतामपि चोत्तमः ।\nजगाम वेगवाँल्लंकां लङ्घयित्वा महोदधिम् ॥५-२-५॥",
  "शाद्वलानि च नीलानि गन्धवन्ति वनानि च ।\nमधुमन्ति च मध्येन जगाम नगवन्ति च ॥५-२-६॥",
  "शैलांश्च तरुसंछन्नान् वनराजीश्च पुष्पिताः ।\nअभिचक्राम तेजस्वी हनूमान् प्लवगर्षभः ॥५-२-७॥",
  "स तस्मिन्नचले तिष्ठन् वनान्युपवनानि च ।\nस नगाग्रे स्थितां लंकां ददर्श पवनात्मजः ॥५-२-८॥",
  "सरलान् कर्णिकारांश्च खर्जूरांश्च सुपुष्पितान् ।\nप्रियालान् मुचुलिन्दांश्च कुटजान् केतकानपि ॥५-२-९॥",
  "प्रियङ्गून् गन्धपूर्णांश्च नीपान् सप्तच्छदांस्तथा ।\nअसनान् कोविदारांश्च करवीरांश्च पुष्पितान् ॥५-२-१०॥",
  "पुष्पभारनिबद्धांश्च तथा मुकुलितानपि ।\nपादपान् विहगाकीर्णान् पवनाधूतमस्तकान् ॥५-२-११॥",
  "हंसकारण्डवाकीर्णा वापीः पद्मोत्पलावृताः ।\nआक्रीडान् विविधान् रम्यान् विविधांश्च जलाशयान् ॥५-२-१२॥",
  "संततान् विविधैर्वृक्षैः सर्वर्तुफलपुष्पितैः ।\nउद्यानानि च रम्याणि ददर्श कपिकुञ्जरः ॥५-२-१३॥",
  "समासाद्य च लक्ष्मीवाँल्लंकां रावणपालिताम् ।\nपरिखाभिः सपद्माभिः सोत्पलाभिरलंकृताम् ॥५-२-१४॥",
  "सीतापहरणात् तेन रावणेन सुरक्षिताम् ।\nसमन्ताद् विचरद्भिश्च राक्षसैरुग्रधन्वभिः ॥५-२-१५॥",
  "काञ्चनेनावृतां रम्यां प्राकारेण महापुरीम् ।\nगृहैश्च गिरिसंकाशैः शारदाम्बुदसंनिभैः ॥५-२-१६॥",
  "पाण्डुराभिः प्रतोलीभिरुच्चाभिरभिसंवृताम् ।\nअट्टालकशताकीर्णां पताकाध्वजशोभिताम् ॥५-२-१७॥",
  "तोरणैः काञ्चनैर्दिव्यैर्लतापङ्क्तिविराजितैः ।\nददर्श हनुमाँल्लंकां देवो देवपुरीमिव ॥५-२-१८॥",
  "गिरिमूर्ध्नि स्थितां लंकां पाण्डुरैर्भवनैः शुभैः ।\nददर्श स कपिः श्रीमान् पुरीमाकाशगामिव ॥५-२-१९॥",
  "पालितां राक्षसेन्द्रेण निर्मितां विश्वकर्मणा ।\nप्लवमानामिवाकाशे ददर्श हनुमान् कपिः ॥५-२-२०॥",
  "वप्रप्राकारजघनां विपुलाम्बुवनाम्बराम् ।\nशतघ्नीशूलकेशान्तामट्टालकावतंसकाम् ॥५-२-२१॥",
  "मनसेव कृतां लंकां निर्मितां विश्वकर्मणा ।\nद्वारमुत्तरमासाद्य चिन्तयामास वानरः ॥५-२-२२॥",
  "कैलासनिलयप्रख्यमालिखन्तमिवाम्बरम् ।\nध्रियमाणमिवाकाशमुच्छ्रितैर्भवनोत्तमैः ॥५-२-२३॥",
  "सम्पूर्णा राक्षसैर्घोरैर्नागैर्भोगवतीमिव ।\nअचिन्त्यां सुकृतां स्पष्टां कुबेराध्युषितां पुरा ॥५-२-२४॥",
  "दंष्ट्राभिर्बहुभिः शूरैः शूलपट्टिशपाणिभिः ।\nरक्षितां राक्षसैर्घोरैर्गुहामाशीविषैरिव ॥५-२-२५॥",
  "तस्याश्च महतीं गुप्तिं सागरं च निरीक्ष्य सः ।\nरावणं च रिपुं घोरं चिन्तयामास वानरः ॥५-२-२६॥",
  "आगत्यापीह हरयो भविष्यन्ति निरर्थकाः ।\nनहि युद्धेन वै लंका शक्या जेतुं सुरैरपि ॥५-२-२७॥",
  "इमां त्वविषमां लंकां दुर्गां रावणपालिताम् ।\nप्राप्यापि सुमहाबाहुः किं करिष्यति राघवः ॥५-२-२८॥",
  "अवकाशो न साम्नस्तु राक्षसेष्वभिगम्यते ।\nन दानस्य न भेदस्य नैव युद्धस्य दृश्यते ॥५-२-२९॥",
  "चतुर्णामेव हि गतिर्वानराणां तरस्विनाम् ।\nवालिपुत्रस्य नीलस्य मम राज्ञश्च धीमतः ॥५-२-३०॥",
  "यावज्जानामि वैदेहीं यदि जीवति वा न वा ।\nतत्रैव चिन्तयिष्यामि दृष्ट्वा तां जनकात्मजाम् ॥५-२-३१॥",
  "ततः स चिन्तयामास मुहूर्तं कपिकुञ्जरः ।\nगिरेः शृङ्गे स्थितस्तस्मिन् रामस्याभ्युदयं ततः ॥५-२-३२॥",
  "अनेन रूपेण मया न शक्या रक्षसां पुरी ।\nप्रवेष्टुं राक्षसैर्गुप्ता क्रूरैर्बलसमन्वितैः ॥५-२-३३॥",
  "महौजसो महावीर्या बलवन्तश्च राक्षसाः ।\nवञ्चनीया मया सर्वे जानकीं परिमार्गता ॥५-२-३४॥",
  "लक्ष्यालक्ष्येण रूपेण रात्रौ लंकापुरी मया ।\nप्राप्तकालं प्रवेष्टुं मे कृत्यं साधयितुं महत् ॥५-२-३५॥",
  "तां पुरीं तादृशीं दृष्ट्वा दुराधर्षां सुरासुरैः ।\nहनूमांश्चिन्तयामास विनिःश्वस्य मुहुर्मुहुः ॥५-२-३६॥",
  "केनोपायेन पश्येयं मैथिलीं जनकात्मजाम् ।\nअदृष्टो राक्षसेन्द्रेण रावणेन दुरात्मना ॥५-२-३७॥",
  "न विनश्येत् कथं कार्यं रामस्य विदितात्मनः ।\nएकामेकस्तु पश्येयं रहिते जनकात्मजाम् ॥५-२-३८॥",
  "भूताश्चार्था विनश्यन्ति देशकालविरोधिताः ।\nविक्लवं दूतमासाद्य तमः सूर्योदये यथा ॥५-२-३९॥",
  "अर्थानर्थान्तरे बुद्धिर्निश्चितापि न शोभते ।\nघातयन्तीह कार्याणि दूताः पण्डितमानिनः ॥५-२-४०॥",
  "न विनश्येत् कथं कार्यं वैक्लव्यं न कथं भवेत् ।\nलङ्घनं च समुद्रस्य कथं नु न भवेद् वृथा ॥५-२-४१॥",
  "मयि दृष्टे तु रक्षोभी रामस्य विदितात्मनः ।\nभवेद् व्यर्थमिदं कार्यं रावणानर्थमिच्छतः ॥५-२-४२॥",
  "नहि शक्यं क्वचित् स्थातुमविज्ञातेन राक्षसैः ।\nअपि राक्षसरूपेण किमुतान्येन केनचित् ॥५-२-४३॥",
  "वायुरप्यत्र नाज्ञातश्चरेदिति मतिर्मम ।\nनह्यत्राविदितं किंचिद् रक्षसां भीमकर्मणाम् ॥५-२-४४॥",
  "इहाहं यदि तिष्ठामि स्वेन रूपेण संवृतः ।\nविनाशमुपयास्यामि भर्तुरर्थश्च हास्यति ॥५-२-४५॥",
  "तदहं स्वेन रूपेण रजन्यां ह्रस्वतां गतः ।\nलंकामभिपतिष्यामि राघवस्यार्थसिद्धये ॥५-२-४६॥",
  "रावणस्य पुरीं रात्रौ प्रविश्य सुदुरासदाम् ।\nप्रविश्य भवनं सर्वं द्रक्ष्यामि जनकात्मजाम् ॥५-२-४७॥",
  "इति निश्चित्य हनुमान् सूर्यस्यास्तमयं कपिः ।\nआचकाङ्क्षे तदा वीरो वैदेह्या दर्शनोत्सुकः ॥५-२-४८॥",
  "सूर्ये चास्तं गते रात्रौ देहं संक्षिप्य मारुतिः ।\nवृषदंशकमात्रोऽथ बभूवाद्भुतदर्शनः ॥५-२-४९॥",
  "प्रदोषकाले हनुमांस्तूर्णमुत्पत्य वीर्यवान् ।\nप्रविवेश पुरीं रम्यां प्रविभक्तमहापथाम् ॥५-२-५०॥",
  "प्रासादमालाविततां स्तम्भैः काञ्चनसंनिभैः ।\nशातकुम्भनिभैर्जालैर्गन्धर्वनगरोपमाम् ॥५-२-५१॥",
  "सप्तभौमाष्टभौमैश्च स ददर्श महापुरीम् ।\nतलैः स्फटिकसंकीर्णैः कार्तस्वरविभूषितैः ॥५-२-५२॥",
  "वैदूर्यमणिचित्रैश्च मुक्ताजालविभूषितैः ।\nतैस्तैः शुशुभिरे तानि भवनान्यत्र रक्षसाम् ॥५-२-५३॥",
  "काञ्चनानि विचित्राणि तोरणानि च रक्षसाम् ।\nलंकामुद्योतयामासुः सर्वतः समलंकृताम् ॥५-२-५४॥",
  "अचिन्त्यामद्भुताकारां दृष्ट्वा लंकां महाकपिः ।\nआसीद् विषण्णो हृष्टश्च वैदेह्या दर्शनोत्सुकः ॥५-२-५५॥",
  "स पाण्डुराविद्धविमानमालिनीं महार्हजाम्बूनदजालतोरणाम् ।\nयशस्विनीं रावणबाहुपालितां क्षपाचरैर्भीमबलैः सुपालिताम् ॥५-२-५६॥",
  "चन्द्रोऽपि साचिव्यमिवास्य कुर्वंस्तारागणैर्मध्यगतो विराजन् ।\nज्योत्स्नावितानेन वितत्य लोकानुत्तिष्ठतेऽनेकसहस्ररश्मिः ॥५-२-५७॥",
  "शङ्खप्रभं क्षीरमृणालवर्णमुद्गच्छमानं व्यवभासमानम् ।\nददर्श चन्द्रं स कपिप्रवीरः पोप्लूयमानं सरसीव हंसम् ॥५-२-५८॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे द्वितीयः सर्गः ॥५-२॥"
]