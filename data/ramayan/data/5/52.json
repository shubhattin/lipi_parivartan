[
  "श्रीमद्वाल्मीकीयरामायणे सुन्दरकाण्डे दूतवधनिवारणम् नाम द्विपञ्चाशः सर्गः ॥५-५२॥",
  "स तस्य वचनं श्रुत्वा वानरस्य महात्मनः ।\nआज्ञापयद् वधं तस्य रावणः क्रोधमूर्च्छितः ॥५-५२-१॥",
  "वधे तस्य समाज्ञप्ते रावणेन दुरात्मना ।\nनिवेदितवतो दौत्यं नानुमेने विभीषणः ॥५-५२-२॥",
  "तं रक्षोऽधिपतिं क्रुद्धं तच्च कार्यमुपस्थितम् ।\nविदित्वा चिन्तयामास कार्यं कार्यविधौ स्थितः ॥५-५२-३॥",
  "निश्चितार्थस्ततः साम्ना पूज्यं शत्रुजिदग्रजम् ।\nउवाच हितमत्यर्थं वाक्यं वाक्यविशारदः ॥५-५२-४॥",
  "क्षमस्व रोषं त्यज राक्षसेन्द्र प्रसीद मे वाक्यमिदं शृणुष्व ।\nवधं न कुर्वन्ति परावरज्ञा दूतस्य सन्तो वसुधाधिपेन्द्राः ॥५-५२-५॥",
  "राजन् धर्मविरुद्धं च लोकवृत्तेश्च गर्हितम् ।\nतव चासदृशं वीर कपेरस्य प्रमापणम् ॥५-५२-६॥",
  "धर्मज्ञश्च कृतज्ञश्च राजधर्मविशारदः ।\nपरावरज्ञो भूतानां त्वमेव परमार्थवित् ॥५-५२-७॥",
  "गृह्यन्ते यदि रोषेण त्वादृशोऽपि विचक्षणाः ।\nततः शास्त्रविपश्चित्त्वं श्रम एव हि केवलम् ॥५-५२-८॥",
  "तस्मात् प्रसीद शत्रुघ्न राक्षसेन्द्र दुरासद ।\nयुक्तायुक्तं विनिश्चित्य दूतदण्डो विधीयताम् ॥५-५२-९॥",
  "विभीषणवचः श्रुत्वा रावणो राक्षसेश्वरः ।\nकोपेन महताऽऽविष्टो वाक्यमुत्तरमब्रवीत् ॥५-५२-१०॥",
  "न पापानां वधे पापं विद्यते शत्रुसूदन ।\nतस्मादिमं वधिष्यामि वानरं पापकारिणम् ॥५-५२-११॥",
  "अधर्ममूलं बहुदोषयुक्तमनार्यजुष्टं वचनं निशम्य ।\nउवाच वाक्यं परमार्थतत्त्वं विभीषणो बुद्धिमतां वरिष्ठः ॥५-५२-१२॥",
  "प्रसीद लङ्केश्वर राक्षसेन्द्र धर्मार्थतत्त्वं वचनं शृणुष्व ।\nदूता न वध्याः समयेषु राजन् सर्वेषु सर्वत्र वदन्ति सन्तः ॥५-५२-१३॥",
  "असंशयं शत्रुरयं प्रवृद्धः कृतं ह्यनेनाप्रियमप्रमेयम् ।\nन दूतवध्यां प्रवदन्ति सन्तो दूतस्य दृष्टा बहवो हि दण्डाः ॥५-५२-१४॥",
  "वैरूप्यमङ्गेषु कशाभिघातो मौण्ड्यं तथा लक्षणसंनिपातः ।\nएतान् हि दूते प्रवदन्ति दण्डान् वधस्तु दूतस्य न नः श्रुतोऽस्ति ॥५-५२-१५॥",
  "कथं च धर्मार्थविनीतबुद्धिः परावरप्रत्ययनिश्चितार्थः ।\nभवद्विधः कोपवशे हि तिष्ठेत् कोपं न गच्छन्ति हि सत्त्ववन्तः ॥५-५२-१६॥",
  "न धर्मवादे न च लोकवृत्ते न शास्त्रबुद्धिग्रहणेषु वापि ।\nविद्येत कश्चित्तव वीर तुल्यस्त्वं ह्युत्तमः सर्वसुरासुराणाम् ॥५-५२-१७॥",
  "पराक्रमोत्साहमनस्विनां च सुरासुराणामपि दुर्जयेन ।\nत्वयाप्रमेयेण सुरेन्द्रसङ्घा जिताश्च युद्धेष्वसकृन्नरेन्द्राः ॥५-५२-१८॥",
  "इत्थंविधस्यामरदैत्यशत्रोः शूरस्य वीरस्य तवाजितस्य ।\nकुर्वन्ति वीरा मनसाप्यलीकं प्राणैर्विमुक्ता न तु भोः पुरा ते ॥५-५२-१९॥",
  "न चाप्यस्य कपेर्घाते कंचित् पश्याम्यहं गुणम् ।\nतेष्वयं पात्यतां दण्डो यैरयं प्रेषितः कपिः ॥५-५२-२०॥",
  "साधुर्वा यदि वासाधुः परैरेष समर्पितः ।\nब्रुवन् परार्थं परवान् न दूतो वधमर्हति ॥५-५२-२१॥",
  "अपि चास्मिन् हते नान्यं राजन् पश्यामि खेचरम् ।\nइह यः पुनरागच्छेत् परं पारं महोदधेः ॥५-५२-२२॥",
  "तस्मान्नास्य वधे यत्नः कार्यः परपुरंजय ।\nभवान् सेन्द्रेषु देवेषु यत्नमास्थातुमर्हति ॥५-५२-२३॥",
  "अस्मिन् विनष्टे नहि भूतमन्यं पश्यामि यस्तौ नरराजपुत्रौ ।\nयुद्धाय युद्धप्रिय दुर्विनीतावुद्योजयेद् वै भवता विरुद्धौ ॥५-५२-२४॥",
  "पराक्रमोत्साहमनस्विनां च सुरासुराणामपि दुर्जयेन ।\nत्वया मनोनन्दन नैर्ऋतानां युद्धाय निर्नाशयितुं न युक्तम् ॥५-५२-२५॥",
  "हिताश्च शूराश्च समाहिताश्च कुलेषु जाताश्च महागुणेषु ।\nमनस्विनः शस्त्रभृतां वरिष्ठाः कोपप्रशस्ताः सुभृताश्च योधाः ॥५-५२-२६॥",
  "तदेकदेशेन बलस्य तावत् केचित् तवादेशकृतोऽद्य यान्तु ।\nतौ राजपुत्रावुपगृह्य मूढौ परेषु ते भावयितुं प्रभावम् ॥५-५२-२७॥",
  "निशाचराणामधिपोऽनुजस्य विभीषणस्योत्तमवाक्यमिष्टम् ।\nजग्राह बुद्ध्या सुरलोकशत्रुर्महाबलो राक्षसराजमुख्यः ॥५-५२-२८॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे द्विपञ्चाशः सर्गः ॥५-५२॥"
]