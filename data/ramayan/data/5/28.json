[
  "श्रीमद्वाल्मीकीयरामायणे सुन्दरकाण्डे उद्बन्धनव्यवसायः नाम अष्टाविंशः सर्गः ॥५-२८॥",
  "सा राक्षसेन्द्रस्य वचो निशम्य तद् रावणस्याप्रियमप्रियार्ता ।\nसीता वितत्रास यथा वनान्ते सिंहाभिपन्ना गजराजकन्या ॥५-२८-१॥",
  "सा राक्षसीमध्यगता च भीरुर्वाग्भिर्भृशं रावणतर्जिता च ।\nकान्तारमध्ये विजने विसृष्टा बालेव कन्या विललाप सीता ॥५-२८-२॥",
  "सत्यं बतेदं प्रवदन्ति लोके नाकालमृत्युर्भवतीति सन्तः ।\nयत्राहमेवं परिभर्त्स्यमाना जीवामि यस्मात् क्षणमप्यपुण्या ॥५-२८-३॥",
  "सुखाद् विहीनं बहुदुःखपूर्णमिदं तु नूनं हृदयं स्थिरं मे ।\nविदीर्यते यन्न सहस्रधाद्य वज्राहतं शृंगमिवाचलस्य ॥५-२८-४॥",
  "नैवास्ति नूनं मम दोषमत्र वध्याहमस्याप्रियदर्शनस्य ।\nभावं न चास्याहमनुप्रदातुमलं द्विजो मन्त्रमिवाद्विजाय ॥५-२८-५॥",
  "तस्मिन्ननागच्छति लोकनाथे गर्भस्थजन्तोरिव शल्यकृन्तः ।\nनूनं ममांगान्यचिरादनार्यः शस्त्रैः शितैश्छेत्स्यति राक्षसेन्द्रः ॥५-२८-६॥",
  "दुःखं बतेदं ननु दुःखिताया मासौ चिरायाभिगमिष्यतो द्वौ ।\nबद्धस्य वध्यस्य यथा निशान्ते राजोपरोधादिव तस्करस्य ॥५-२८-७॥",
  "हा राम हा लक्ष्मण हा सुमित्रे हा राममातः सह मे जनन्यः ।\nएषा विपद्याम्यहमल्पभाग्या महार्णवे नौरिव मूढवाता ॥५-२८-८॥",
  "तरस्विनौ धारयता मृगस्य सत्त्वेन रूपं मनुजेन्द्रपुत्रौ ।\nनूनं विशस्तौ मम कारणात् तौ सिंहर्षभौ द्वाविव वैद्युतेन ॥५-२८-९॥",
  "नूनं स कालो मृगरूपधारी मामल्पभाग्यां लुलुभे तदानीम् ।\nयत्रार्यपुत्रौ विससर्ज मूढा रामानुजं लक्ष्मणपूर्वजं च ॥५-२८-१०॥",
  "हा राम सत्यव्रत दीर्घबाहो हा पूर्णचन्द्रप्रतिमानवक्त्र ।\nहा जीवलोकस्य हितः प्रियश्च वध्यां न मां वेत्सि हि राक्षसानाम् ॥५-२८-११॥",
  "अनन्यदेवत्वमियं क्षमा च भूमौ च शय्या नियमश्च धर्मे ।\nपतिव्रतात्वं विफलं ममेदं कृतं कृतघ्नेष्विव मानुषाणाम् ॥५-२८-१२॥",
  "मोघो हि धर्मश्चरितो ममायं तथैकपत्नीत्वमिदं निरर्थकम् ।\nया त्वां न पश्यामि कृशा विवर्णा हीना त्वया संगमने निराशा ॥५-२८-१३॥",
  "पितुर्निदेशं नियमेन कृत्वा वनान्निवृत्तश्चरितव्रतश्च ।\nस्त्रीभिस्तु मन्ये विपुलेक्षणाभिः संरंस्यसे वीतभयः कृतार्थः ॥५-२८-१४॥",
  "अहं तु राम त्वयि जातकामा चिरं विनाशाय निबद्धभावा ।\nमोघं चरित्वाथ तपो व्रतं च त्यक्ष्यामि धिग्जीवितमल्पभाग्याम् ॥५-२८-१५॥",
  "संजीवितं क्षिप्रमहं त्यजेयं विषेण शस्त्रेण शितेन वापि ।\nविषस्य दाता न तु मेऽस्ति कश्चिच्छस्त्रस्य वा वेश्मनि राक्षसस्य ॥५-२८-१६॥",
  "शोकाभितप्ता बहुधा विचिन्त्य सीताथ वेणीग्रथनं गृहीत्वा ।\nउद्बद्ध्य वेण्युद्ग्रथनेन शीघ्रमहं गमिष्यामि यमस्य मूलम् ॥५-२८-१७॥",
  "उपस्थिता सा मृदुसर्वगात्री शाखां गृहीत्वा च नगस्य तस्य ।\nतस्यास्तु रामं परिचिन्तयन्त्या रामानुजं स्वं च कुलं शुभांग्याः ॥५-२८-१८॥",
  "तस्या विशोकानि तदा बहूनि धैर्यार्जितानि प्रवराणि लोके ।\nप्रादुर्निमित्तानि तदा बभूवुः पुरापि सिद्धान्युपलक्षितानि ॥५-२८-१९॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे अष्टाविंशः सर्गः ॥५-२८॥"
]