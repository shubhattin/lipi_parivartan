[
  "अथ श्रीमद्वाल्मीकीयरामायणे सुन्दरकाण्डे सेनापतिपञ्चकवधः नाम षड्चत्वारिंशः सर्गः ॥५-४६॥",
  "हतान् मन्त्रिसुतान् बुद्ध्वा वानरेण महात्मना ।\nरावणः संवृताकारश्चकार मतिमुत्तमाम् ॥५-४६-१॥",
  "स विरूपाक्षयूपाक्षौ दुर्धरं चैव राक्षसम् ।\nप्रघसं भासकर्णं च पञ्च सेनाग्रनायकान् ॥५-४६-२॥",
  "संदिदेश दशग्रीवो वीरान् नयविशारदान् ।\nहनूमद्ग्रहणेऽव्यग्रान् वायुवेगसमान् युधि ॥५-४६-३॥",
  "यात सेनाग्रगाः सर्वे महाबलपरिग्रहाः ।\nसवाजिरथमातङ्गाः स कपिः शास्यतामिति ॥५-४६-४॥",
  "यत्तैश्च खलु भाव्यं स्यात् तमासाद्य वनालयम् ।\nकर्म चापि समाधेयं देशकालाविरोधितम् ॥५-४६-५॥",
  "न ह्यहं तं कपिं मन्ये कर्मणा प्रति तर्कयन् ।\nसर्वथा तन्महद् भूतं महाबलपरिग्रहम् ॥५-४६-६॥",
  "वानरोऽयमिति ज्ञात्वा नहि शुद्ध्यति मे मनः ।\nनैवाहं तं कपिं मन्ये यथेयं प्रस्तुता कथा ॥५-४६-७॥",
  "भवेदिन्द्रेण वा सृष्टमस्मदर्थं तपोबलात् ।\nसनागयक्षगन्धर्वदेवासुरमहर्षयः ॥५-४६-८॥",
  "युष्माभिः प्रहितैः सर्वैर्मया सह विनिर्जिताः ।\nतैरवश्यं विधातव्यं व्यलीकं किंचिदेव नः ॥५-४६-९॥",
  "तदेव नात्र संदेहः प्रसह्य परिगृह्यताम् ।\nयात सेनाग्रगाः सर्वे महाबलपरिग्रहाः ॥५-४६-१०॥",
  "सवाजिरथमातङ्गाः स कपिः शास्यतामिति ।\nनावमन्यो भवद्भिश्च कपिर्धीरपराक्रमः ॥५-४६-११॥",
  "दृष्टा हि हरयः पूर्वे मया विपुलविक्रमाः ।\nवाली च सह सुग्रीवो जाम्बवांश्च महाबलः ॥५-४६-१२॥",
  "नीलः सेनापतिश्चैव ये चान्ये द्विविदादयः ।\nनैव तेषां गतिर्भीमा न तेजो न पराक्रमः ॥५-४६-१३॥",
  "न मतिर्न बलोत्साहो न रूपपरिकल्पनम् ।\nमहत्सत्त्वमिदं ज्ञेयं कपिरूपं व्यवस्थितम् ॥५-४६-१४॥",
  "प्रयत्नं महदास्थाय क्रियतामस्य निग्रहः ।\nकामं लोकास्त्रयः सेन्द्राः ससुरासुरमानवाः ॥५-४६-१५॥",
  "भवतामग्रतः स्थातुं न पर्याप्ता रणाजिरे ।\nतथापि तु नयज्ञेन जयमाकाङ्क्षता रणे ॥५-४६-१६॥",
  "आत्मा रक्ष्यः प्रयत्नेन युद्धसिद्धिर्हि चञ्चला ।\nते स्वामिवचनं सर्वे प्रतिगृह्य महौजसः ॥५-४६-१७॥",
  "समुत्पेतुर्महावेगा हुताशसमतेजसः ।\nरथैश्च मत्तैर्नागैश्च वाजिभिश्च महाजवैः ॥५-४६-१८॥",
  "शस्त्रैश्च विविधैस्तीक्ष्णैः सर्वैश्चोपहिता बलैः ।\nततस्तु ददृशुर्वीरा दीप्यमानं महाकपिम् ॥५-४६-१९॥",
  "रश्मिमन्तमिवोद्यन्तं स्वतेजोरश्मिमालिनम् ।\nतोरणस्थं महावेगं महासत्त्वं महाबलम् ॥५-४६-२०॥",
  "महामतिं महोत्साहं महाकायं महाभुजम् ।\nतं समीक्ष्यैव ते सर्वे दिक्षु सर्वास्ववस्थिताः ॥५-४६-२१॥",
  "तैस्तैः प्रहरणैर्भीमैरभिपेतुस्ततस्ततः ।\nतस्य पञ्चायसास्तीक्ष्णाः सिताः पीतमुखाः शराः ।\nशिरस्युत्पलपत्राभा दुर्धरेण निपातिताः ॥५-४६-२२॥",
  "स तैः पञ्चभिराविद्धः शरैः शिरसि वानरः ।\nउत्पपात नदन् व्योम्नि दिशो दश विनादयन् ॥५-४६-२३॥",
  "ततस्तु दुर्धरो वीरः सरथः सज्जकार्मुकः ।\nकिरन् शरशतैर्नैकैरभिपेदे महाबलः ॥५-४६-२४॥",
  "स कपिर्वारयामास तं व्योम्नि शरवर्षिणम् ।\nवृष्टिमन्तं पयोदान्ते पयोदमिव मारुतः ॥५-४६-२५॥",
  "अर्द्यमानस्ततस्तेन दुर्धरेणानिलात्मजः ।\nचकार निनदं भूयो व्यवर्धत च वीर्यवान् ॥५-४६-२६॥",
  "स दूरं सहसोत्पत्य दुर्धरस्य रथे हरिः ।\nनिपपात महावेगो विद्युद्राशिर्गिराविव ॥५-४६-२७॥",
  "ततः स मथिताष्टाश्वं रथं भग्नाक्षकूबरम् ।\nविहाय न्यपतद् भूमौ दुर्धरस्त्यक्तजीवितः ॥५-४६-२८॥",
  "तं विरूपाक्षयूपाक्षौ दृष्ट्वा निपतितं भुवि ।\nतौ जातरोषौ दुर्धर्षावुत्पेततुररिंदमौ ॥५-४६-२९॥",
  "स ताभ्यां सहसोत्प्लुत्य विष्ठितो विमलेऽम्बरे ।\nमुद्गराभ्यां महाबाहुर्वक्षस्यभिहतः कपिः ॥५-४६-३०॥",
  "तयोर्वेगवतोर्वेगं निहत्य स महाबलः ।\nनिपपात पुनर्भूमौ सुपर्ण इव वेगितः ॥५-४६-३१॥",
  "स सालवृक्षमासाद्य समुत्पाट्य च वानरः ।\nतावुभौ राक्षसौ वीरौ जघान पवनात्मजः ॥५-४६-३२॥",
  "ततस्तांस्त्रीन् हतान् ज्ञात्वा वानरेण तरस्विना ।\nअभिपेदे महावेगः प्रहस्य प्रघसो बली ॥५-४६-३३॥",
  "भासकर्णश्च संक्रुद्धः शूलमादाय वीर्यवान् ।\nएकतः कपिशार्दूलं यशस्विनमवस्थितौ ॥५-४६-३४॥",
  "पट्टिशेन शिताग्रेण प्रघसः प्रत्यपोथयत् ।\nभासकर्णश्च शूलेन राक्षसः कपिकुञ्जरम् ॥५-४६-३५॥",
  "स ताभ्यां विक्षतैर्गात्रैरसृग्दिग्धतनूरुहः ।\nअभवद् वानरः क्रुद्धो बालसूर्यसमप्रभः ॥५-४६-३६॥",
  "समुत्पाट्य गिरेः शृङ्गं समृगव्यालपादपम् ।\nजघान हनुमान् वीरो राक्षसौ कपिकुञ्जरः ।\nगिरिशृङ्गसुनिष्पिष्टौ तिलशस्तौ बभूवतुः ॥५-४६-३७॥",
  "ततस्तेष्ववसन्नेषु सेनापतिषु पञ्चसु ।\nबलं तदवशेषं तु नाशयामास वानरः ॥५-४६-३८॥",
  "अश्वैरश्वान् गजैर्नागान् योधैर्योधान् रथै रथान् ।\nस कपिर्नाशयामास सहस्राक्ष इवासुरान् ॥५-४६-३९॥",
  "हयैर्नागैस्तुरंगैश्च भग्नाक्षैश्च महारथैः ।\nहतैश्च राक्षसैर्भूमी रुद्धमार्गा समन्ततः ॥५-४६-४०॥",
  "ततः कपिस्तान् ध्वजिनीपतीन् रणे निहत्य वीरान् सबलान् सवाहनान् ।\nतथैव वीरः परिगृह्य तोरणं कृतक्षणः काल इव प्रजाक्षये ॥५-४६-४१॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे सेनापतिपञ्चकवधः नाम षड्चत्वारिंशः सर्गः ॥५-४६॥"
]