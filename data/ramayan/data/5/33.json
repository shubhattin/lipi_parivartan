[
  "श्रीमद्वाल्मीकीयरामायणे सुन्दरकाण्डे हनूमञ्जानकीसंवादोपक्रमः नाम त्रयस्त्रिंशः सर्गः ॥५-३३॥",
  "सोऽवतीर्य द्रुमात् तस्माद् विद्रुमप्रतिमाननः ।\nविनीतवेषः कृपणः प्रणिपत्योपसृत्य च ॥५-३३-१॥",
  "तामब्रवीन्महातेजा हनूमान् मारुतात्मजः ।\nशिरस्यञ्जलिमाधाय सीतां मधुरया गिरा ॥५-३३-२॥",
  "का नु पद्मपलाशाक्षि क्लिष्टकौशेयवासिनि ।\nद्रुमस्य शाखामालम्ब्य तिष्ठसि त्वमनिन्दिते ॥५-३३-३॥",
  "किमर्थं तव नेत्राभ्यां वारि स्रवति शोकजम् ।\nपुण्डरीकपलाशाभ्यां विप्रकीर्णमिवोदकम् ॥५-३३-४॥",
  "सुराणामसुराणां च नागगन्धर्वरक्षसाम् ।\nयक्षाणां किंनराणां च का त्वं भवसि शोभने ॥५-३३-५॥",
  "का त्वं भवसि रुद्राणां मरुतां वा वरानने ।\nवसूनां वा वरारोहे देवता प्रतिभासि मे ॥५-३३-६॥",
  "किं नु चन्द्रमसा हीना पतिता विबुधालयात् ।\nरोहिणी ज्योतिषां श्रेष्ठा श्रेष्ठा सर्वगुणाधिका ॥५-३३-७॥",
  "कोपाद् वा यदि वा मोहाद् भर्तारमसितेक्षणे ।\nवसिष्ठं कोपयित्वा त्वं वासि कल्याण्यरुन्धती ॥५-३३-८॥",
  "को नु पुत्रः पिता भ्राता भर्ता वा ते सुमध्यमे ।\nअस्माल्लोकादमुं लोकं गतं त्वमनुशोचसि ॥५-३३-९॥",
  "रोदनादतिनिःश्वासाद् भूमिसंस्पर्शनादपि ।\nन त्वां देवीमहं मन्ये राज्ञः संज्ञावधारणात् ॥५-३३-१०॥",
  "व्यञ्जनानि हि ते यानि लक्षणानि च लक्षये ।\nमहिषी भूमिपालस्य राजकन्या च मे मता ॥५-३३-११॥",
  "रावणेन जनस्थानाद् बलात् प्रमथिता यदि ।\nसीता त्वमसि भद्रं ते तन्ममाचक्ष्व पृच्छतः ॥५-३३-१२॥",
  "यथा हि तव वै दैन्यं रूपं चाप्यतिमानुषम् ।\nतपसा चान्वितो वेषस्त्वं राममहिषी ध्रुवम् ॥५-३३-१३॥",
  "सा तस्य वचनं श्रुत्वा रामकीर्तनहर्षिता ।\nउवाच वाक्यं वैदेही हनूमन्तं द्रुमाश्रितम् ॥५-३३-१४॥",
  "पृथिव्यां राजसिंहानां मुख्यस्य विदितात्मनः ।\nस्नुषा दशरथस्याहं शत्रुसैन्यप्रणाशिनः ॥५-३३-१५॥",
  "दुहिता जनकस्याहं वैदेहस्य महात्मनः ।\nसीतेति नाम्ना चोक्ताहं भार्या रामस्य धीमतः ॥५-३३-१६॥",
  "समा द्वादश तत्राहं राघवस्य निवेशने ।\nभुञ्जाना मानुषान् भोगान् सर्वकामसमृद्धिनी ॥५-३३-१७॥",
  "ततस्त्रयोदशे वर्षे राज्ये चेक्ष्वाकुनन्दनम् ।\nअभिषेचयितुं राजा सोपाध्यायः प्रचक्रमे ॥५-३३-१८॥",
  "तस्मिन् सम्भ्रियमाणे तु राघवस्याभिषेचने ।\nकैकेयी नाम भर्तारमिदं वचनमब्रवीत् ॥५-३३-१९॥",
  "न पिबेयं न खादेयं प्रत्यहं मम भोजनम् ।\nएष मे जीवितस्यान्तो रामो यद्यभिषिच्यते ॥५-३३-२०॥",
  "यत् तदुक्तं त्वया वाक्यं प्रीत्या नृपतिसत्तम ।\nतच्चेन्न वितथं कार्यं वनं गच्छतु राघवः ॥५-३३-२१॥",
  "स राजा सत्यवाग् देव्या वरदानमनुस्मरन् ।\nमुमोह वचनं श्रुत्वा कैकेय्याः क्रूरमप्रियम् ॥५-३३-२२॥",
  "ततस्तं स्थविरो राजा सत्यधर्मे व्यवस्थितः ।\nज्येष्ठं यशस्विनं पुत्रं रुदन् राज्यमयाचत ॥५-३३-२३॥",
  "स पितुर्वचनं श्रीमानभिषेकात् परं प्रियम् ।\nमनसा पूर्वमासाद्य वाचा प्रतिगृहीतवान् ॥५-३३-२४॥",
  "दद्यान्न प्रतिगृह्णीयात् सत्यं ब्रूयान्न चानृतम् ।\nअपि जीवितहेतोर्हि रामः सत्यपराक्रमः ॥५-३३-२५॥",
  "स विहायोत्तरीयाणि महार्हाणि महायशाः ।\nविसृज्य मनसा राज्यं जनन्यै मां समादिशत् ॥५-३३-२६॥",
  "साहं तस्याग्रतस्तूर्णं प्रस्थिता वनचारिणी ।\nनहि मे तेन हीनाया वासः स्वर्गेऽपि रोचते ॥५-३३-२७॥",
  "प्रागेव तु महाभागः सौमित्रिर्मित्रनन्दनः ।\nपूर्वजस्यानुयात्रार्थे कुशचीरैरलंकृतः ॥५-३३-२८॥",
  "ते वयं भर्तुरादेशं बहुमान्य दृढव्रताः ।\nप्रविष्टाः स्म पुरादृष्टं वनं गम्भीरदर्शनम् ॥५-३३-२९॥",
  "वसतो दण्डकारण्ये तस्याहममितौजसः ।\nरक्षसापहृता भार्या रावणेन दुरात्मना ॥५-३३-३०॥",
  "द्वौ मासौ तेन मे कालो जीवितानुग्रहः कृतः ।\nऊर्ध्वं द्वाभ्यां तु मासाभ्यां ततस्त्यक्ष्यामि जीवितम् ॥५-३३-३१॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे त्रयस्त्रिंशः सर्गः ॥५-३३॥"
]