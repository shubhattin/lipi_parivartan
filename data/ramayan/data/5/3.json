[
  "अथ श्रीमद्वाल्मीकीयरामायणे सुन्दरकाण्डे लङ्काधिदेवताविजयः नाम तृतीयः सर्गः ॥५-३॥",
  "स लम्बशिखरे लम्बे लम्बतोयदसंनिभे ।\nसत्त्वमास्थाय मेधावी हनुमान् मारुतात्मजः ॥५-३-१॥",
  "निशि लंकां महासत्त्वो विवेश कपिकुञ्जरः ।\nरम्यकाननतोयाढ्यां पुरीं रावणपालिताम् ॥५-३-२॥",
  "शारदाम्बुधरप्रख्यैर्भवनैरुपशोभिताम् ।\nसागरोपमनिर्घोषां सागरानिलसेविताम् ॥५-३-३॥",
  "सुपुष्टबलसम्पुष्टां यथैव विटपावतीम् ।\nचारुतोरणनिर्यूहां पाण्डुरद्वारतोरणाम् ॥५-३-४॥",
  "भुजगाचरितां गुप्तां शुभां भोगवतीमिव ।\nतां सविद्युद्घनाकीर्णां ज्योतिर्गणनिषेविताम् ॥५-३-५॥",
  "चण्डमारुतनिर्ह्रादां यथा चाप्यमरावतीम् ।\nशातकुम्भेन महता प्राकारेणाभिसंवृताम् ॥५-३-६॥",
  "किङ्किणीजालघोषाभिः पताकाभिरलंकृताम् ।\nआसाद्य सहसा हृष्टः प्राकारमभिपेदिवान् ॥५-३-७॥",
  "विस्मयाविष्टहृदयः पुरीमालोक्य सर्वतः ।\nजाम्बूनदमयैर्द्वारैर्वैदूर्यकृतवेदिकैः ॥५-३-८॥",
  "वज्रस्फटिकमुक्ताभिर्मणिकुट्टिमभूषितैः ।\nतप्तहाटकनिर्यूहै राजतामलपाण्डुरैः ॥५-३-९॥",
  "वैदूर्यकृतसोपानैः स्फाटिकान्तरपांसुभिः ।\nचारुसंजवनोपेतैः खमिवोत्पतितैः शुभैः ॥५-३-१०॥",
  "क्रौञ्चबर्हिणसंघुष्टै राजहंसनिषेवितैः ।\nतूर्याभरणनिर्घोषैः सर्वतः परिनादिताम् ॥५-३-११॥",
  "वस्वोकसारप्रतिमां समीक्ष्य नगरीं ततः ।\nखमिवोत्पतितां लंकां जहर्ष हनुमान् कपिः ॥५-३-१२॥",
  "तां समीक्ष्य पुरीं लंकां राक्षसाधिपतेः शुभाम् ।\nअनुत्तमामृद्धिमतीं चिन्तयामास वीर्यवान् ॥५-३-१३॥",
  "नेयमन्येन नगरी शक्या धर्षयितुं बलात् ।\nरक्षिता रावणबलैरुद्यतायुधपाणिभिः ॥५-३-१४॥",
  "कुमुदाङ्गदयोर्वापि सुषेणस्य महाकपेः ।\nप्रसिद्धेयं भवेद् भूमिर्मैन्दद्विविदयोरपि ॥५-३-१५॥",
  "विवस्वतस्तनूजस्य हरेश्च कुशपर्वणः ।\nऋक्षस्य कपिमुख्यस्य मम चैव गतिर्भवेत् ॥५-३-१६॥",
  "समीक्ष्य च महाबाहो राघवस्य पराक्रमम् ।\nलक्ष्मणस्य च विक्रान्तमभवत् प्रीतिमान् कपिः ॥५-३-१७॥",
  "तां रत्नवसनोपेतां गोष्ठागारावतंसिकाम् ।\nयन्त्रागारस्तनीमृद्धां प्रमदामिव भूषिताम् ॥५-३-१८॥",
  "तां नष्टतिमिरां दीपैर्भास्वरैश्च महाग्रहैः ।\nनगरीं राक्षसेन्द्रस्य स ददर्श महाकपिः ॥५-३-१९॥",
  "अथ सा हरिशार्दूलं प्रविशन्तं महाकपिम् ।\nनगरी स्वेन रूपेण ददर्श पवनात्मजम् ॥५-३-२०॥",
  "सा तं हरिवरं दृष्ट्वा लंका रावणपालिता ।\nस्वयमेवोत्थिता तत्र विकृताननदर्शना ॥५-३-२१॥",
  "पुरस्तात् तस्य वीरस्य वायुसूनोरतिष्ठत ।\nमुञ्चमाना महानादमब्रवीत् पवनात्मजम् ॥५-३-२२॥",
  "कस्त्वं केन च कार्येण इह प्राप्तो वनालय ।\nकथयस्वेह यत् तत्त्वं यावत् प्राणा धरन्ति ते ॥५-३-२३॥",
  "न शक्यं खल्वियं लंका प्रवेष्टुं वानर त्वया ।\nरक्षिता रावणबलैरभिगुप्ता समन्ततः ॥५-३-२४॥",
  "अथ तामब्रवीद् वीरो हनुमानग्रतः स्थिताम् ।\nकथयिष्यामि तत् तत्त्वं यन्मां त्वं परिपृच्छसे ॥५-३-२५॥",
  "का त्वं विरूपनयना पुरद्वारेऽवतिष्ठसे ।\nकिमर्थं चापि मां क्रोधान्निर्भर्त्सयसि दारुणे ॥५-३-२६॥",
  "हनुमद्वचनं श्रुत्वा लंका सा कामरूपिणी ।\nउवाच वचनं क्रुद्धा परुषं पवनात्मजम् ॥५-३-२७॥",
  "अहं राक्षसराजस्य रावणस्य महात्मनः ।\nआज्ञाप्रतीक्षा दुर्धर्षा रक्षामि नगरीमिमाम् ॥५-३-२८॥",
  "न शक्यं मामवज्ञाय प्रवेष्टुं नगरीमिमाम् ।\nअद्य प्राणैः परित्यक्तः स्वप्स्यसे निहतो मया ॥५-३-२९॥",
  "अहं हि नगरी लंका स्वयमेव प्लवङ्गम ।\nसर्वतः परिरक्षामि अतस्ते कथितं मया ॥५-३-३०॥",
  "लंकाया वचनं श्रुत्वा हनुमान् मारुतात्मजः ।\nयत्नवान् स हरिश्रेष्ठः स्थितः शैल इवापरः ॥५-३-३१॥",
  "स तां स्त्रीरूपविकृतां दृष्ट्वा वानरपुङ्गवः ।\nआबभाषेऽथ मेधावी सत्त्ववान् प्लवगर्षभः ॥५-३-३२॥",
  "द्रक्ष्यामि नगरीं लंकां साट्टप्राकारतोरणाम् ।\nइत्यर्थमिह सम्प्राप्तः परं कौतूहलं हि मे ॥५-३-३३॥",
  "वनान्युपवनानीह लंकायाः काननानि च ।\nसर्वतो गृहमुख्यानि द्रष्टुमागमनं हि मे ॥५-३-३४॥",
  "तस्य तद् वचनं श्रुत्वा लंका सा कामरूपिणी ।\nभूय एव पुनर्वाक्यं बभाषे परुषाक्षरम् ॥५-३-३५॥",
  "मामनिर्जित्य दुर्बुद्धे राक्षसेश्वरपालिताम् ।\nन शक्यं ह्यद्य ते द्रष्टुं पुरीयं वानराधम ॥५-३-३६॥",
  "ततः स हरिशार्दूलस्तामुवाच निशाचरीम् ।\nदृष्ट्वा पुरीमिमां भद्रे पुनर्यास्ये यथागतम् ॥५-३-३७॥",
  "ततः कृत्वा महानादं सा वै लंका भयंकरम् ।\nतलेन वानरश्रेष्ठं ताडयामास वेगिता ॥५-३-३८॥",
  "ततः स हरिशार्दूलो लंकया ताडितो भृशम् ।\nननाद सुमहानादं वीर्यवान् मारुतात्मजः ॥५-३-३९॥",
  "ततः संवर्तयामास वामहस्तस्य सोऽङ्गुलीः ।\nमुष्टिनाभिजघानैनां हनुमान् क्रोधर्मूच्छितः ॥५-३-४०॥",
  "स्त्री चेति मन्यमानेन नातिक्रोधः स्वयं कृतः ।\nसा तु तेन प्रहारेण विह्वलाङ्गी निशाचरी ।\nपपात सहसा भूमौ विकृताननदर्शना ॥५-३-४१॥",
  "ततस्तु हनुमान् वीरस्तां दृष्ट्वा विनिपातिताम् ।\nकृपां चकार तेजस्वी मन्यमानः स्त्रियं च ताम् ॥५-३-४२॥",
  "ततो वै भृशमुद्विग्ना लंका सा गद्गदाक्षरम् ।\nउवाचागर्वितं वाक्यं हनुमन्तं प्लवङ्गमम् ॥५-३-४३॥",
  "प्रसीद सुमहाबाहो त्रायस्व हरिसत्तम ।\nसमये सौम्य तिष्ठन्ति सत्त्ववन्तो महाबलाः ॥५-३-४४॥",
  "अहं तु नगरी लंका स्वयमेव प्लवङ्गम ।\nनिर्जिताहं त्वया वीर विक्रमेण महाबल ॥५-३-४५॥",
  "इदं च तथ्यं शृणु मे ब्रुवन्त्या वै हरीश्वर ।\nस्वयं स्वयम्भुवा दत्तं वरदानं यथा मम ॥५-३-४६॥",
  "यदा त्वां वानरः कश्चिद् विक्रमाद् वशमानयेत् ।\nतदा त्वया हि विज्ञेयं रक्षसां भयमागतम् ॥५-३-४७॥",
  "स हि मे समयः सौम्य प्राप्तोऽद्य तव दर्शनात् ।\nस्वयम्भूविहितः सत्यो न तस्यास्ति व्यतिक्रमः ॥५-३-४८॥",
  "सीतानिमित्तं राज्ञस्तु रावणस्य दुरात्मनः ।\nरक्षसां चैव सर्वेषां विनाशः समुपागतः ॥५-३-४९॥",
  "तत् प्रविश्य हरिश्रेष्ठ पुरीं रावणपालिताम् ।\nविधत्स्व सर्वकार्याणि यानि यानीह वाञ्छसि ॥५-३-५०॥",
  "प्रविश्य शापोपहतां हरीश्वर पुरीं शुभां राक्षसमुख्यपालिताम् ।\nयदृच्छया त्वं जनकात्मजां सतीं विमार्ग सर्वत्र गतो यथासुखम् ॥५-३-५१॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे लङ्काधिदेवताविजयः नाम तृतीयः सर्गः ॥५-३॥"
]