[
  "श्रीमद्वाल्मीकीयरामायणे सुन्दरकाण्डे मन्दोदरीदर्शनम् नाम दशमः सर्गः ॥५-१०॥",
  "तत्र दिव्योपमं मुख्यं स्फाटिकं रत्नभूषितम् ।\nअवेक्षमाणो हनुमान् ददर्श शयनासनम् ॥५-१०-१॥",
  "दान्तकाञ्चनचित्रांगैर्वैदूर्यैश्च वरासनैः ।\nमहार्हास्तरणोपेतैरुपपन्नं महाधनैः ॥५-१०-२॥",
  "तस्य चैकतमे देशे दिव्यमालोपशोभितम् ।\nददर्श पाण्डुरं छत्रं ताराधिपतिसंनिभम् ॥५-१०-३॥",
  "जातरूपपरिक्षिप्तं चित्रभानोः समप्रभम् ।\nअशोकमालाविततं ददर्श परमासनम् ॥५-१०-४॥",
  "वालव्यजनहस्ताभिर्वीज्यमानं समन्ततः ।\nगन्धैश्च विविधैर्जुष्टं वरधूपेन धूपितम् ॥५-१०-५॥",
  "परमास्तरणास्तीर्णमाविकाजिनसंवृतम् ।\nदामभिर्वरमाल्यानां समन्तादुपशोभितम् ॥५-१०-६॥",
  "तस्मिञ्जीमूतसंकाशं प्रदीप्तोज्ज्वलकुण्डलम् ।\nलोहिताक्षं महाबाहुं महारजतवाससम् ॥५-१०-७॥",
  "लोहितेनानुलिप्तांगं चन्दनेन सुगन्धिना ।\nसंध्यारक्तमिवाकाशे तोयदं सतडिद्गुणम् ॥५-१०-८॥",
  "वृतमाभरणैर्दिव्यैः सुरूपं कामरूपिणम् ।\nसवृक्षवनगुल्माढ्यं प्रसुप्तमिव मन्दरम् ॥५-१०-९॥",
  "क्रीडित्वोपरतं रात्रौ वराभरणभूषितम् ।\nप्रियं राक्षसकन्यानां राक्षसानां सुखावहम् ॥५-१०-१०॥",
  "पीत्वाप्युपरतं चापि ददर्श स महाकपिः ।\nभास्वरे शयने वीरं प्रसुप्तं राक्षसाधिपम् ॥५-१०-११॥",
  "निःश्वसन्तं यथा नागं रावणं वानरोत्तमः ।\nआसाद्य परमोद्विग्नः सोपासर्पत् सुभीतवत् ॥५-१०-१२॥",
  "अथारोहणमासाद्य वेदिकान्तरमाश्रितः ।\nक्षीबं राक्षसशार्दूलं प्रेक्षते स्म महाकपिः ॥५-१०-१३॥",
  "शुशुभे राक्षसेन्द्रस्य स्वपतः शयनं शुभम् ।\nगन्धहस्तिनि संविष्टे यथा प्रस्रवणं महत् ॥५-१०-१४॥",
  "काञ्चनांगदसंनद्धौ ददर्श स महात्मनः ।\nविक्षिप्तौ राक्षसेन्द्रस्य भुजाविन्द्रध्वजोपमौ ॥५-१०-१५॥",
  "ऐरावतविषाणाग्रैरापीडनकृतव्रणौ ।\nवज्रोल्लिखितपीनांसौ विष्णुचक्रपरिक्षतौ ॥५-१०-१६॥",
  "पीनौ समसुजातांसौ संगतौ बलसंयुतौ ।\nसुलक्षणनखांगुष्ठौ स्वंगुलीयकलक्षितौ ॥५-१०-१७॥",
  "संहतौ परिघाकारौ वृत्तौ करिकरोपमौ ।\nविक्षिप्तौ शयने शुभ्रे पञ्चशीर्षाविवोरगौ ॥५-१०-१८॥",
  "शशक्षतजकल्पेन सुशीतेन सुगन्धिना ।\nचन्दनेन परार्घ्येन स्वनुलिप्तौ स्वलंकृतौ ॥५-१०-१९॥",
  "उत्तमस्त्रीविमृदितौ गन्धोत्तमनिषेवितौ ।\nयक्षपन्नगगन्धर्वदेवदानवराविणौ ॥५-१०-२०॥",
  "ददर्श स कपिस्तस्य बाहू शयनसंस्थितौ ।\nमन्दरस्यान्तरे सुप्तौ महाही रुषिताविव ॥५-१०-२१॥",
  "ताभ्यां स परिपूर्णाभ्यामुभाभ्यां राक्षसेश्वरः ।\nशुशुभेऽचलसंकाशः शृंगाभ्यामिव मन्दरः ॥५-१०-२२॥",
  "चूतपुंनागसुरभिर्बकुलोत्तमसंयुतः ।\nमृष्टान्नरससंयुक्तः पानगन्धपुरःसरः ॥५-१०-२३॥",
  "तस्य राक्षसराजस्य निश्चक्राम महामुखात् ।\nशयानस्य विनिःश्वासः पूरयन्निव तद् गृहम् ॥५-१०-२४॥",
  "मुक्तामणिविचित्रेण काञ्चनेन विराजिता ।\nमुकुटेनापवृत्तेन कुण्डलोज्ज्वलिताननम् ॥५-१०-२५॥",
  "रक्तचन्दनदिग्धेन तथा हारेण शोभिना ।\nपीनायतविशालेन वक्षसाभिविराजिता ॥५-१०-२६॥",
  "पाण्डुरेणापविद्धेन क्षौमेण क्षतजेक्षणम् ।\nमहार्हेण सुसंवीतं पीतेनोत्तरवाससा ॥५-१०-२७॥",
  "माषराशिप्रतीकाशं निःश्वसन्तं भुजंगवत् ।\nगांगे महति तोयान्ते प्रसुप्तमिव कुञ्जरम् ॥५-१०-२८॥",
  "चतुर्भिः काञ्चनैर्दीपैर्दीप्यमानं चतुर्दिशम् ।\nप्रकाशीकृतसर्वांगं मेघं विद्युद्गणैरिव ॥५-१०-२९॥",
  "पादमूलगताश्चापि ददर्श सुमहात्मनः ।\nपत्नीः स प्रियभार्यस्य तस्य रक्षःपतेर्गृहे ॥५-१०-३०॥",
  "शशिप्रकाशवदना वरकुण्डलभूषणाः ।\nअम्लानमाल्याभरणा ददर्श हरियूथपः ॥५-१०-३१॥",
  "नृत्यवादित्रकुशला राक्षसेन्द्रभुजाङ्कगाः ।\nवराभरणधारिण्यो निषण्णा ददृशे कपिः ॥५-१०-३२॥",
  "वज्रवैदूर्यगर्भाणि श्रवणान्तेषु योषिताम् ।\nददर्श तापनीयानि कुण्डलान्यंगदानि च ॥५-१०-३३॥",
  "तासां चन्द्रोपमैर्वक्त्रैः शुभैर्ललितकुण्डलैः ।\nविरराज विमानं तन्नभस्तारागणैरिव ॥५-१०-३४॥",
  "मदव्यायामखिन्नास्ता राक्षसेन्द्रस्य योषितः ।\nतेषु तेष्ववकाशेषु प्रसुप्तास्तनुमध्यमाः ॥५-१०-३५॥",
  "अंगहारैस्तथैवान्या कोमलैर्नृत्यशालिनी ।\nविन्यस्तशुभसर्वांगी प्रसुप्ता वरवर्णिनी ॥५-१०-३६॥",
  "काचिद् वीणां परिष्वज्य प्रसुप्ता सम्प्रकाशते ।\nमहानदीप्रकीर्णेव नलिनी पोतमाश्रिता ॥५-१०-३७॥",
  "अन्या कक्षगतेनैव मड्डुकेनासितेक्षणा ।\nप्रसुप्ता भामिनी भाति बालपुत्रेव वत्सला ॥५-१०-३८॥",
  "पटहं चारुसर्वांगी न्यस्य शेते शुभस्तनी ।\nचिरस्य रमणं लब्ध्वा परिष्वज्येव कामिनी ॥५-१०-३९॥",
  "काचिद् वीणां परिष्वज्य सुप्ता कमललोचना ।\nवरं प्रियतमं गृह्य सकामेव हि कामिनी ॥५-१०-४०॥",
  "विपञ्चीं परिगृह्यान्या नियता नृत्यशालिनी ।\nनिद्रावशमनुप्राप्ता सहकान्तेव भामिनी ॥५-१०-४१॥",
  "अन्या कनकसंकाशैर्मृदुपीनैर्मनोरमैः ।\nमृदंगं परिविद्ध्यांगैः प्रसुप्ता मत्तलोचना ॥५-१०-४२॥",
  "भुजपाशान्तरस्थेन कक्षगेन कृशोदरी ।\nपणवेन सहानिन्द्या सुप्ता मदकृतश्रमा ॥५-१०-४३॥",
  "डिण्डिमं परिगृह्यान्या तथैवासक्तडिण्डिमा ।\nप्रसुप्ता तरुणं वत्समुपगुह्येव भामिनी ॥५-१०-४४॥",
  "काचिदाडम्बरं नारी भुजसम्भोगपीडितम् ।\nकृत्वा कमलपत्राक्षी प्रसुप्ता मदमोहिता ॥५-१०-४५॥",
  "कलशीमपविद्ध्यान्या प्रसुप्ता भाति भामिनी ।\nवसन्ते पुष्पशबला मालेव परिमार्जिता ॥५-१०-४६॥",
  "पाणिभ्यां च कुचौ काचित् सुवर्णकलशोपमौ ।\nउपगुह्याबला सुप्ता निद्राबलपराजिता ॥५-१०-४७॥",
  "अन्या कमलपत्राक्षी पूर्णेन्दुसदृशानना ।\nअन्यामालिंग्य सुश्रोणीं प्रसुप्ता मदविह्वला ॥५-१०-४८॥",
  "आतोद्यानि विचित्राणि परिष्वज्य वरस्त्रियः ।\nनिपीड्य च कुचैः सुप्ताः कामिन्यः कामुकानिव ॥५-१०-४९॥",
  "तासामेकान्तविन्यस्ते शयानां शयने शुभे ।\nददर्श रूपसम्पन्नामथ तां स कपिः स्त्रियम् ॥५-१०-५०॥",
  "मुक्तामणिसमायुक्तैर्भूषणैः सुविभूषिताम् ।\nविभूषयन्तीमिव च स्वश्रिया भवनोत्तमम् ॥५-१०-५१॥",
  "गौरीं कनकवर्णाभामिष्टामन्तःपुरेश्वरीम् ।\nकपिर्मन्दोदरीं तत्र शयानां चारुरूपिणीम् ॥५-१०-५२॥",
  "स तां दृष्ट्वा महाबाहुर्भूषितां मारुतात्मजः ।\nतर्कयामास सीतेति रूपयौवनसम्पदा ।\nहर्षेण महता युक्तो ननन्द हरियूथपः ॥५-१०-५३॥",
  "आस्फोटयामास चुचुम्ब पुच्छंननन्द चिक्रीड जगौ जगाम ।\nस्तम्भानरोहन्निपपात भूमौनिदर्शयन् स्वां प्रकृतिं कपीनाम् ॥५-१०-५४॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे दशमः सर्गः ॥५-१०॥"
]