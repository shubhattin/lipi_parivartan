[
  "अथ श्रीमद्वाल्मीकीयरामायणे सुन्दरकाण्डे रावणशङ्कानिवारणम् नाम चतुस्त्रिंशः सर्गः ॥५-३४॥",
  "तस्यास्तद् वचनं श्रुत्वा हनूमान् हरिपुंगवः ।\nदुःखाद् दुःखाभिभूतायाः सान्त्वमुत्तरमब्रवीत् ॥५-३४-१॥",
  "अहं रामस्य संदेशाद् देवि दूतस्तवागतः ।\nवैदेहि कुशली रामः स त्वां कौशलमब्रवीत् ॥५-३४-२॥",
  "यो ब्राह्ममस्त्रं वेदांश्च वेद वेदविदां वरः ।\nस त्वां दाशरथी रामो देवि कौशलमब्रवीत् ॥५-३४-३॥",
  "लक्ष्मणश्च महातेजा भर्तुस्तेऽनुचरः प्रियः ।\nकृतवाञ्छोकसंतप्तः शिरसा तेऽभिवादनम् ॥५-३४-४॥",
  "सा तयोः कुशलं देवी निशम्य नरसिंहयोः ।\nप्रतिसंहृष्टसर्वांगी हनूमन्तमथाब्रवीत् ॥५-३४-५॥",
  "कल्याणी बत गाथेयं लौकिकी प्रतिभाति मा ।\nएति जीवन्तमानन्दो नरं वर्षशतादपि ॥५-३४-६॥",
  "तयोः समागमे तस्मिन् प्रीतिरुत्पादिताद्भुता ।\nपरस्परेण चालापं विश्वस्तौ तौ प्रचक्रतुः ॥५-३४-७॥",
  "तस्यास्तद् वचनं श्रुत्वा हनूमान् मारुतात्मजः ।\nसीतायाः शोकतप्तायाः समीपमुपचक्रमे ॥५-३४-८॥",
  "यथा यथा समीपं स हनूमानुपसर्पति ।\nतथा तथा रावणं सा तं सीता परिशङ्कते ॥५-३४-९॥",
  "अहो धिग् धिक्कृतमिदं कथितं हि यदस्य मे ।\nरूपान्तरमुपागम्य स एवायं हि रावणः ॥५-३४-१०॥",
  "तामशोकस्य शाखां तु विमुक्त्वा शोककर्शिता ।\nतस्यामेवानवद्याङ्गी धरण्यां समुपाविशत् ॥५-३४-११॥",
  "अवन्दत महाबाहुस्ततस्तां जनकात्मजाम् ।\nसा चैनं भयसंत्रस्ता भूयो नैनमुदैक्षत ॥५-३४-१२॥",
  "तं दृष्ट्वा वन्दमानं च सीता शशिनिभानना ।\nअब्रवीद् दीर्घमुच्छ्वस्य वानरं मधुरस्वरा ॥५-३४-१३॥",
  "मायां प्रविष्टो मायावी यदि त्वं रावणः स्वयम् ।\nउत्पादयसि मे भूयः संतापं तन्न शोभनम् ॥५-३४-१४॥",
  "स्वं परित्यज्य रूपं यः परिव्राजकरूपवान् ।\nजनस्थाने मया दृष्टस्त्वं स एव हि रावणः ॥५-३४-१५॥",
  "उपवासकृशां दीनां कामरूप निशाचर ।\nसंतापयसि मां भूयः संतापं तन्न शोभनम् ॥५-३४-१६॥",
  "अथवा नैतदेवं हि यन्मया परिशङ्कितम् ।\nमनसो हि मम प्रीतिरुत्पन्ना तव दर्शनात् ॥५-३४-१७॥",
  "यदि रामस्य दूतस्त्वमागतो भद्रमस्तु ते ।\nपृच्छामि त्वां हरिश्रेष्ठ प्रिया रामकथा हि मे ॥५-३४-१८॥",
  "गुणान् रामस्य कथय प्रियस्य मम वानर ।\nचित्तं हरसि मे सौम्य नदीकूलं यथा रयः ॥५-३४-१९॥",
  "अहो स्वप्नस्य सुखता याहमेव चिराहृता ।\nप्रेषितं नाम पश्यामि राघवेण वनौकसम् ॥५-३४-२०॥",
  "स्वप्नेऽपि यद्यहं वीरं राघवं सहलक्ष्मणम् ।\nपश्येयं नावसीदेयं स्वप्नोऽपि मम मत्सरी ॥५-३४-२१॥",
  "नाहं स्वप्नमिमं मन्ये स्वप्ने दृष्ट्वा हि वानरम् ।\nन शक्योऽभ्युदयः प्राप्तुं प्राप्तश्चाभ्युदयो मम ॥५-३४-२२॥",
  "किं नु स्याच्चित्तमोहोऽयं भवेद् वातगतिस्त्वियम् ।\nउन्मादजो विकारो वा स्यादयं मृगतृष्णिका ॥५-३४-२३॥",
  "अथवा नायमुन्मादो मोहोऽप्युन्मादलक्षणः ।\nसम्बुध्ये चाहमात्मानमिमं चापि वनौकसम् ॥५-३४-२४॥",
  "इत्येवं बहुधा सीता सम्प्रधार्य बलाबलम् ।\nरक्षसां कामरूपत्वान्मेने तं राक्षसाधिपम् ॥५-३४-२५॥",
  "एतां बुद्धिं तदा कृत्वा सीता सा तनुमध्यमा ।\nन प्रतिव्याजहाराथ वानरं जनकात्मजा ॥५-३४-२६॥",
  "सीताया निश्चितं बुद्ध्वा हनूमान् मारुतात्मजः ।\nश्रोत्रानुकूलैर्वचनैस्तदा तां सम्प्रहर्षयन् ॥५-३४-२७॥",
  "आदित्य इव तेजस्वी लोककान्तः शशी यथा ।\nराजा सर्वस्य लोकस्य देवो वैश्रवणो यथा ॥५-३४-२८॥",
  "विक्रमेणोपपन्नश्च यथा विष्णुर्महायशाः ।\nसत्यवादी मधुरवाग् देवो वाचस्पतिर्यथा ॥५-३४-२९॥",
  "रूपवान् सुभगः श्रीमान् कंदर्प इव मूर्तिमान् ।\nस्थानक्रोधे प्रहर्ता च श्रेष्ठो लोके महारथः ॥५-३४-३०॥",
  "बाहुच्छायामवष्टब्धो यस्य लोको महात्मनः ।\nअपक्रम्याश्रमपदान्मृगरूपेण राघवम् ॥५-३४-३१॥",
  "शून्ये येनापनीतासि तस्य द्रक्ष्यसि तत्फलम् ।\nअचिराद् रावणं संख्ये यो वधिष्यति वीर्यवान् ॥५-३४-३२॥",
  "क्रोधप्रमुक्तैरिषुभिर्ज्वलद्भिरिव पावकैः ।\nतेनाहं प्रेषितो दूतस्त्वत्सकाशमिहागतः ॥५-३४-३३॥",
  "त्वद्वियोगेन दुःखार्तः स त्वां कौशलमब्रवीत् ।\nलक्ष्मणश्च महातेजाः सुमित्रानन्दवर्धनः ॥५-३४-३४॥",
  "अभिवाद्य महाबाहुः स त्वां कौशलमब्रवीत् ।\nरामस्य च सखा देवि सुग्रीवो नाम वानरः ॥५-३४-३५॥",
  "राजा वानरमुख्यानां स त्वां कौशलमब्रवीत् ।\nनित्यं स्मरति ते रामः ससुग्रीवः सलक्ष्मणः ॥५-३४-३६॥",
  "दिष्ट्या जीवसि वैदेहि राक्षसीवशमागता ।\nनचिराद् द्रक्ष्यसे रामं लक्ष्मणं च महारथम् ॥५-३४-३७॥",
  "मध्ये वानरकोटीनां सुग्रीवं चामितौजसम् ।\nअहं सुग्रीवसचिवो हनूमान् नाम वानरः ॥५-३४-३८॥",
  "प्रविष्टो नगरीं लङ्कां लङ्घयित्वा महोदधिम् ।\nकृत्वा मूर्ध्नि पदन्यासं रावणस्य दुरात्मनः ॥५-३४-३९॥",
  "त्वां द्रष्टुमुपयातोऽहं समाश्रित्य पराक्रमम् ।\nनाहमस्मि तथा देवि यथा मामवगच्छसि ।\nविशङ्का त्यज्यतामेषा श्रद्धत्स्व वदतो मम ॥५-३४-४०॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे रावणशङ्कानिवारणम् नाम चतुस्त्रिंशः सर्गः ॥५-३४॥"
]