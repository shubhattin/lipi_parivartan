[
  "अथ श्रीमद्वाल्मीकीयरामायणे सुन्दरकाण्डे सुग्रीवहर्षः नाम त्रिषष्ठितमः सर्गः ॥५-६३॥",
  "ततो मूर्ध्ना निपतितं वानरं वानरर्षभः ।\nदृष्ट्वैवोद्विग्नहृदयो वाक्यमेतदुवाच ह ॥५-६३-१॥",
  "उत्तिष्ठोत्तिष्ठ कस्मात् त्वं पादयोः पतितो मम ।\nअभयं ते प्रदास्यामि सत्यमेवाभिधीयताम् ॥५-६३-२॥",
  "किं सम्भ्रमाद्धितं कृत्स्नं ब्रूहि यद् वक्तुमर्हसि ।\nकच्चिन्मधुवने स्वस्ति श्रोतुमिच्छामि वानर ॥५-६३-३॥",
  "स समाश्वासितस्तेन सुग्रीवेण महात्मना ।\nउत्थाय स महाप्राज्ञो वाक्यं दधिमुखोऽब्रवीत् ॥५-६३-४॥",
  "नैवर्क्षरजसा राजन् न त्वया न च वालिना ।\nवनं निसृष्टपूर्वं ते नाशितं तत्तु वानरैः ॥५-६३-५॥",
  "न्यवारयमहं सर्वान् सहैभिर्वनचारिभिः ।\nअचिन्तयित्वा मां हृष्टा भक्षयन्ति पिबन्ति च ॥५-६३-६॥",
  "एभिः प्रधर्षणायां च वारितं वनपालकैः ।\nमामप्यचिन्तयन् देव भक्षयन्ति वनौकसः ॥५-६३-७॥",
  "शिष्टमत्रापविध्यन्ति भक्षयन्ति तथापरे ।\nनिवार्यमाणास्ते सर्वे भ्रुकुटिं दर्शयन्ति हि ॥५-६३-८॥",
  "इमे हि संरब्धतरास्तदा तैः सम्प्रधर्षिताः ।\nनिवार्यन्ते वनात् तस्मात् क्रुद्धैर्वानरपुङ्गवैः ॥५-६३-९॥",
  "ततस्तैर्बहुभिर्वीरैर्वानरैर्वानरर्षभाः ।\nसंरक्तनयनैः क्रोधाद्धरयः सम्प्रधर्षिताः ॥५-६३-१०॥",
  "पाणिभिर्निहताः केचित् केचिज्जानुभिराहताः ।\nप्रकृष्टाश्च तदा कामं देवमार्गं च दर्शिताः ॥५-६३-११॥",
  "एवमेते हताः शूरास्त्वयि तिष्ठति भर्तरि ।\nकृत्स्नं मधुवनं चैव प्रकामं तैश्च भक्ष्यते ॥५-६३-१२॥",
  "एवं विज्ञाप्यमानं तं सुग्रीवं वानरर्षभम् ।\nअपृच्छत् तं महाप्राज्ञो लक्ष्मणः परवीरहा ॥५-६३-१३॥",
  "किमयं वानरो राजन् वनपः प्रत्युपस्थितः ।\nकिं चार्थमभिनिर्दिश्य दुःखितो वाक्यमब्रवीत् ॥५-६३-१४॥",
  "एवमुक्तस्तु सुग्रीवो लक्ष्मणेन महात्मना ।\nलक्ष्मणं प्रत्युवाचेदं वाक्यं वाक्यविशारदः ॥५-६३-१५॥",
  "आर्य लक्ष्मण सम्प्राह वीरो दधिमुखः कपिः ।\nअङ्गदप्रमुखैर्वीरैर्भक्षितं मधु वानरैः ॥५-६३-१६॥",
  "नैषामकृतकार्याणामीदृशः स्याद् व्यतिक्रमः ।\nवनं यदभिपन्नास्ते साधितं कर्म तद् ध्रुवम् ॥५-६३-१७॥",
  "वारयन्तो भृशं प्राप्ताः पाला जानुभिराहताः ।\nतथा न गणितश्चायं कपिर्दधिमुखो बली ॥५-६३-१८॥",
  "पतिर्मम वनस्यायमस्माभिः स्थापितः स्वयम् ।\nदृष्टा देवी न संदेहो न चान्येन हनूमता ॥५-६३-१९॥",
  "न ह्यन्यः साधने हेतुः कर्मणोऽस्य हनूमतः ।\nकार्यसिद्धिर्हनुमति मतिश्च हरिपुङ्गवे ॥५-६३-२०॥",
  "व्यवसायश्च वीर्यं च श्रुतं चापि प्रतिष्ठितम् ।\nजाम्बवान् यत्र नेता स्यादङ्गदश्च महाबलः ॥५-६३-२१॥",
  "हनूमांश्चाप्यधिष्ठाता न तत्र गतिरन्यथा ।\nअङ्गदप्रमुखैर्वीरैर्हतं मधुवनं किल ॥५-६३-२२॥",
  "विचित्य दक्षिणामाशामागतैर्हरिपुङ्गवैः ।\nआगतैश्चाप्रधृष्यं तद्धतं मधुवनं हि तैः ॥५-६३-२३॥",
  "धर्षितं च वनं कृत्स्नमुपयुक्तं तु वानरैः ।\nपातिता वनपालास्ते तदा जानुभिराहताः ॥५-६३-२४॥",
  "एतदर्थमयं प्राप्तो वक्तुं मधुरवागिह ।\nनाम्ना दधिमुखो नाम हरिः प्रख्यातविक्रमः ॥५-६३-२५॥",
  "दृष्टा सीता महाबाहो सौमित्रे पश्य तत्त्वतः ।\nअभिगम्य यथा सर्वे पिबन्ति मधु वानराः ॥५-६३-२६॥",
  "न चाप्यदृष्ट्वा वैदेहीं विश्रुताः पुरुषर्षभ ।\nवनं दत्तवरं दिव्यं धर्षयेयुर्वनौकसः ॥५-६३-२७॥",
  "ततः प्रहृष्टो धर्मात्मा लक्ष्मणः सहराघवः ।\nश्रुत्वा कर्णसुखां वाणीं सुग्रीववदनाच्च्युताम् ॥५-६३-२८॥",
  "प्राहृष्यत भृशं रामो लक्ष्मणश्च महायशाः ।\nश्रुत्वा दधिमुखस्यैवं सुग्रीवस्तु प्रहृष्य च ॥५-६३-२९॥",
  "वनपालं पुनर्वाक्यं सुग्रीवः प्रत्यभाषत ।\nप्रीतोऽस्मि सोऽहं यद्भुक्तं वनं तैः कृतकर्मभिः ॥५-६३-३०॥",
  "धर्षितं मर्षणीयं च चेष्टितं कृतकर्मणाम् ।\nगच्छ शीघ्रं मधुवनं संरक्षस्व त्वमेव हि ।\nशीघ्रं प्रेषय सर्वांस्तान् हनूमत्प्रमुखान् कपीन् ॥५-६३-३१॥",
  "इच्छामि शीघ्रं हनुमत्प्रधानान्शाखामृगांस्तान् मृगराजदर्पान् ।\nप्रष्टुं कृतार्थान् सह राघवाभ्यां श्रोतुं च सीताधिगमे प्रयत्नम् ॥५-६३-३२॥",
  "प्रीतिस्फीताक्षौ सम्प्रहृष्टौ कुमारौ दृष्ट्वा सिद्धार्थौ वानराणां च राजा ।\nअङ्गैः प्रहृष्टैः कार्यसिद्धिं विदित्वा बाह्वोरासन्नामतिमात्रं ननन्द ॥५-६३-३३॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे सुग्रीवहर्षः नाम त्रिषष्ठितमः सर्गः ॥५-६३॥"
]