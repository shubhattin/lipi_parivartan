[
  "श्रीमद्वाल्मीकीयरामायणे सुन्दरकाण्डे प्रमदावनभञ्जनम् नाम एकचत्वारिंशः सर्गः ॥५-४१॥",
  "स च वाग्भिः प्रशस्ताभिर्गमिष्यन् पूजितस्तया ।\nतस्माद् देशादपाक्रम्य चिन्तयामास वानरः ॥५-४१-१॥",
  "अल्पशेषमिदं कार्यं दृष्टेयमसितेक्षणा ।\nत्रीनुपायानतिक्रम्य चतुर्थ इह दृश्यते ॥५-४१-२॥",
  "न साम रक्षःसु गुणाय कल्पते न दानमर्थोपचितेषु युज्यते ।\nन भेदसाध्या बलदर्पिता जनाः पराक्रमस्त्वेष ममेह रोचते ॥५-४१-३॥",
  "न चास्य कार्यस्य पराक्रमादृते विनिश्चयः कश्चिदिहोपपद्यते ।\nहतप्रवीराश्च रणे तु राक्षसाः कथंचिदीयुर्यदिहाद्य मार्दवम् ॥५-४१-४॥",
  "कार्ये कर्मणि निर्वृत्ते यो बहून्यपि साधयेत् ।\nपूर्वकार्याविरोधेन स कार्यं कर्तुमर्हति ॥५-४१-५॥",
  "न ह्येकः साधको हेतुः स्वल्पस्यापीह कर्मणः ।\nयो ह्यर्थं बहुधा वेद स समर्थोऽर्थसाधने ॥५-४१-६॥",
  "इहैव तावत्कृतनिश्चयो ह्यहं व्रजेयमद्य प्लवगेश्वरालयम् ।\nपरात्मसम्मर्दविशेषतत्त्ववित् ततः कृतं स्यान्मम भर्तृशासनम् ॥५-४१-७॥",
  "कथं नु खल्वद्य भवेत् सुखागतं प्रसह्य युद्धं मम राक्षसैः सह ।\nतथैव खल्वात्मबलं च सारवत् समानयेन्मां च रणे दशाननः ॥५-४१-८॥",
  "ततः समासाद्य रणे दशाननं समन्त्रिवर्गं सबलं सयायिनम् ।\nहृदि स्थितं तस्य मतं बलं च सुखेन मत्वाहमितः पुनर्व्रजे ॥५-४१-९॥",
  "इदमस्य नृशंसस्य नन्दनोपममुत्तमम् ।\nवनं नेत्रमनःकान्तं नानाद्रुमलतायुतम् ॥५-४१-१०॥",
  "इदं विध्वंसयिष्यामि शुष्कं वनमिवानलः ।\nअस्मिन् भग्ने ततः कोपं करिष्यति स रावणः ॥५-४१-११॥",
  "ततो महत्साश्वमहारथद्विपं बलं समानेष्यति राक्षसाधिपः ।\nत्रिशूलकालायसपट्टिशायुधं ततो महद्युद्धमिदं भविष्यति ॥५-४१-१२॥",
  "अहं च तैः संयति चण्डविक्रमैः समेत्य रक्षोभिरभङ्गविक्रमः ।\nनिहत्य तद् रावणचोदितं बलं सुखं गमिष्यामि हरीश्वरालयम् ॥५-४१-१३॥",
  "ततो मारुतवत् क्रुद्धो मारुतिर्भीमविक्रमः ।\nऊरुवेगेन महता द्रुमान् क्षेप्तुमथारभत् ॥५-४१-१४॥",
  "ततस्तद्धनुमान् वीरो बभञ्ज प्रमदावनम् ।\nमत्तद्विजसमाघुष्टं नानाद्रुमलतायुतम् ॥५-४१-१५॥",
  "तद्वनं मथितैर्वृक्षैर्भिन्नैश्च सलिलाशयैः ।\nचूर्णितैः पर्वताग्रैश्च बभूवाप्रियदर्शनम् ॥५-४१-१६॥",
  "नानाशकुन्तविरुतैः प्रभिन्नसलिलाशयैः ।\nताम्रैः किसलयैः क्लान्तैः क्लान्तद्रुमलतायुतैः ॥५-४१-१७॥",
  "न बभौ तद् वनं तत्र दावानलहतं यथा ।\nव्याकुलावरणा रेजुर्विह्वला इव ता लताः ॥५-४१-१८॥",
  "लतागृहैश्चित्रगृहैश्च सादितैर्व्यालैर्मृगैरार्तरवैश्च पक्षिभिः ।\nशिलागृहैरुन्मथितैस्तथा गृहैः प्रणष्टरूपं तदभून्महद् वनम् ॥५-४१-१९॥",
  "सा विह्वलाशोकलताप्रताना वनस्थली शोकलताप्रताना ।\nजाता दशास्यप्रमदावनस्य कपेर्बलाद्धि प्रमदावनस्य ॥५-४१-२०॥",
  "ततः स कृत्वा जगतीपतेर्महान् महद् व्यलीकं मनसो महात्मनः ।\nयुयुत्सुरेको बहुभिर्महाबलैः श्रिया ज्वलंस्तोरणमाश्रितः कपिः ॥५-४१-२१॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे एकचत्वारिंशः सर्गः ॥५-४१॥"
]