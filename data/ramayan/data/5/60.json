[
  "श्रीमद्वाल्मीकीयरामायणे सुन्दरकाण्डे अङ्गदजाम्बवत्संवादः नाम षष्ठितमः सर्गः ॥५-६०॥",
  "तस्य तद् वचनं श्रुत्वा वालिसूनुरभाषत ।\nअश्विपुत्रौ महावेगौ बलवन्तौ प्लवंगमौ ॥५-६०-१॥",
  "पितामहवरोत्सेकात् परमं दर्पमास्थितौ ।\nअश्विनोर्माननार्थं हि सर्वलोकपितामहः ॥५-६०-२॥",
  "सर्वावध्यत्वमतुलमनयोर्दत्तवान् पुरा ।\nवरोत्सेकेन मत्तौ च प्रमथ्य महतीं चमूम् ॥५-६०-३॥",
  "सुराणाममृतं वीरौ पीतवन्तौ महाबलौ ।\nएतावेव हि संक्रुद्धौ सवाजिरथकुञ्जराम् ॥५-६०-४॥",
  "लङ्कां नाशयितुं शक्तौ सर्वे तिष्ठन्तु वानराः ।\nअहमेकोऽपि पर्याप्तः सराक्षसगणां पुरीम् ॥५-६०-५॥",
  "तां लङ्कां तरसा हन्तुं रावणं च महाबलम् ।\nकिं पुनः सहितो वीरैर्बलवद्भिः कृतात्मभिः ॥५-६०-६॥",
  "कृतास्त्रैः प्लवगैः शक्तैर्भवद्भिर्विजयैषिभिः ।\nवायुसूनोर्बलेनैव दग्धा लङ्केति नः श्रुतम् ॥५-६०-७॥",
  "दृष्टा देवी न चानीता इति तत्र निवेदितुम् ।\nन युक्तमिव पश्यामि भवद्भिः ख्यातपौरुषैः ॥५-६०-८॥",
  "नहि वः प्लवने कश्चिन्नापि कश्चित् पराक्रमे ।\nतुल्यः सामरदैत्येषु लोकेषु हरिसत्तमाः ॥५-६०-९॥",
  "जित्वा लङ्कां सरक्षौघां हत्वा तं रावणं रणे ।\nसीतामादाय गच्छामः सिद्धार्था हृष्टमानसाः ॥५-६०-१०॥",
  "तेष्वेवं हतवीरेषु राक्षसेषु हनूमता ।\nकिमन्यदत्र कर्तव्यं गृहीत्वा याम जानकीम् ॥५-६०-११॥",
  "रामलक्ष्मणयोर्मध्ये न्यस्याम जनकात्मजाम् ।\nकिं व्यलीकैस्तु तान् सर्वान् वानरान् वानरर्षभान् ॥५-६०-१२॥",
  "वयमेव हि गत्वा तान् हत्वा राक्षसपुङ्गवान् ।\nराघवं द्रष्टुमर्हामः सुग्रीवं सहलक्ष्मणम् ॥५-६०-१३॥",
  "तमेवं कृतसंकल्पं जाम्बवान् हरिसत्तमः ।\nउवाच परमप्रीतो वाक्यमर्थवदर्थवित् ॥५-६०-१४॥",
  "नैषा बुद्धिर्महाबुद्धे यद् ब्रवीषि महाकपे ।\nविचेतुं वयमाज्ञप्ता दक्षिणां दिशमुत्तमाम् ॥५-६०-१५॥",
  "नानेतुं कपिराजेन नैव रामेण धीमता ।\nकथंचिन्निर्जितां सीतामस्माभिर्नाभिरोचयेत् ॥५-६०-१६॥",
  "राघवो नृपशार्दूलः कुलं व्यपदिशन् स्वकम् ।\nप्रतिज्ञाय स्वयं राजा सीताविजयमग्रतः ॥५-६०-१७॥",
  "सर्वेषां कपिमुख्यानां कथं मिथ्या करिष्यति ।\nविफलं कर्म च कृतं भवेत् तुष्टिर्न तस्य च ॥५-६०-१८॥",
  "वृथा च दर्शितं वीर्यं भवेद् वानरपुङ्गवाः ।\nतस्माद् गच्छाम वै सर्वे यत्र रामः सलक्ष्मणः ।\nसुग्रीवश्च महातेजाः कार्यस्यास्य निवेदने ॥५-६०-१९॥",
  "न तावदेषा मतिरक्षमा नो यथा भवान् पश्यति राजपुत्र ।\nयथा तु रामस्य मतिर्निविष्टा तथा भवान् पश्यतु कार्यसिद्धिम् ॥५-६०-२०॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे षष्ठितमः सर्गः ॥५-६०॥"
]