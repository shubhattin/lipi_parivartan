[
  "श्रीमद्वाल्मीकीयरामायणे सुन्दरकाण्डे सीताप्रत्यानयनानौचित्यम् नाम सप्तत्रिंशः सर्गः ॥५-३७॥",
  "सा सीता वचनं श्रुत्वा पूर्णचन्द्रनिभानना ।\nहनूमन्तमुवाचेदं धर्मार्थसहितं वचः ॥५-३७-१॥",
  "अमृतं विषसम्पृक्तं त्वया वानर भाषितम् ।\nयच्च नान्यमना रामो यच्च शोकपरायणः ॥५-३७-२॥",
  "ऐश्वर्ये वा सुविस्तीर्णे व्यसने वा सुदारुणे ।\nरज्ज्वेव पुरुषं बद्ध्वा कृतान्तः परिकर्षति ॥५-३७-३॥",
  "विधिर्नूनमसंहार्यः प्राणिनां प्लवगोत्तम ।\nसौमित्रं मां च रामं च व्यसनैः पश्य मोहितान् ॥५-३७-४॥",
  "शोकस्यास्य कथं पारं राघवोऽधिगमिष्यति ।\nप्लवमानः परिक्रान्तो हतनौः सागरे यथा ॥५-३७-५॥",
  "राक्षसानां वधं कृत्वा सूदयित्वा च रावणम् ।\nलङ्कामुन्मथितां कृत्वा कदा द्रक्ष्यति मां पतिः ॥५-३७-६॥",
  "स वाच्यः संत्वरस्वेति यावदेव न पूर्यते ।\nअयं संवत्सरः कालस्तावद्धि मम जीवितम् ॥५-३७-७॥",
  "वर्तते दशमो मासो द्वौ तु शेषौ प्लवङ्गम ।\nरावणेन नृशंसेन समयो यः कृतो मम ॥५-३७-८॥",
  "विभीषणेन च भ्रात्रा मम निर्यातनं प्रति ।\nअनुनीतः प्रयत्नेन न च तत् कुरुते मतिम् ॥५-३७-९॥",
  "मम प्रतिप्रदानं हि रावणस्य न रोचते ।\nरावणं मार्गते संख्ये मृत्युः कालवशंगतम् ॥५-३७-१०॥",
  "ज्येष्ठा कन्या कला नाम विभीषणसुता कपे ।\nतया ममैतदाख्यातं मात्रा प्रहितया स्वयम् ॥५-३७-११॥",
  "अविन्ध्यो नाम मेधावी विद्वान् राक्षसपुङ्गवः ।\nधृतिमाञ्छीलवान् वृद्धो रावणस्य सुसम्मतः ॥५-३७-१२॥",
  "रामात् क्षयमनुप्राप्तं रक्षसां प्रत्यचोदयत् ।\nन च तस्य स दुष्टात्मा शृणोति वचनं हितम् ॥५-३७-१३॥",
  "आशंसेयं हरिश्रेष्ठ क्षिप्रं मां प्राप्स्यते पतिः ।\nअन्तरात्मा हि मे शुद्धस्तस्मिंश्च बहवो गुणाः ॥५-३७-१४॥",
  "उत्साहः पौरुषं सत्त्वमानृशंस्यं कृतज्ञता ।\nविक्रमश्च प्रभावश्च सन्ति वानर राघवे ॥५-३७-१५॥",
  "चतुर्दश सहस्राणि राक्षसानां जघान यः ।\nजनस्थाने विना भ्रात्रा शत्रुः कस्तस्य नोद्विजेत् ॥५-३७-१६॥",
  "न स शक्यस्तुलयितुं व्यसनैः पुरुषर्षभः ।\nअहं तस्यानुभावज्ञा शक्रस्येव पुलोमजा ॥५-३७-१७॥",
  "शरजालांशुमान् शूरः कपे रामदिवाकरः ।\nशत्रुरक्षोमयं तोयमुपशोषं नयिष्यति ॥५-३७-१८॥",
  "इति संजल्पमानां तां रामार्थे शोककर्शिताम् ।\nअश्रुसम्पूर्णवदनामुवाच हनुमान् कपिः ॥५-३७-१९॥",
  "श्रुत्वैव च वचो मह्यं क्षिप्रमेष्यति राघवः ।\nचमूं प्रकर्षन् महतीं हर्यृक्षगणसंकुलाम् ॥५-३७-२०॥",
  "अथवा मोचयिष्यामि त्वामद्यैव सराक्षसात् ।\nअस्माद् दुःखादुपारोह मम पृष्ठमनिन्दिते ॥५-३७-२१॥",
  "त्वां तु पृष्ठगतां कृत्वा संतरिष्यामि सागरम् ।\nशक्तिरस्ति हि मे वोढुं लङ्कामपि सरावणाम् ॥५-३७-२२॥",
  "अहं प्रस्रवणस्थाय राघवायाद्य मैथिलि ।\nप्रापयिष्यामि शक्राय हव्यं हुतमिवानलः ॥५-३७-२३॥",
  "द्रक्ष्यस्यद्यैव वैदेहि राघवं सहलक्ष्मणम् ।\nव्यवसायसमायुक्तं विष्णुं दैत्यवधे यथा ॥५-३७-२४॥",
  "त्वद्दर्शनकृतोत्साहमाश्रमस्थं महाबलम् ।\nपुरंदरमिवासीनं नगराजस्य मूर्धनि ॥५-३७-२५॥",
  "पृष्ठमारोह मे देवि मा विकाङ्क्षस्व शोभने ।\nयोगमन्विच्छ रामेण शशाङ्केनेव रोहिणी ॥५-३७-२६॥",
  "कथयन्तीव शशिना संगमिष्यसि रोहिणी ।\nमत्पृष्ठमधिरोह त्वं तराकाशं महार्णवम् ॥५-३७-२७॥",
  "नहि मे सम्प्रयातस्य त्वामितो नयतोऽङ्गने ।\nअनुगन्तुं गतिं शक्ताः सर्वे लङ्कानिवासिनः ॥५-३७-२८॥",
  "यथैवाहमिह प्राप्तस्तथैवाहमसंशयम् ।\nयास्यामि पश्य वैदेहि त्वामुद्यम्य विहायसम् ॥५-३७-२९॥",
  "मैथिली तु हरिश्रेष्ठाच्छ्रुत्वा वचनमद्भुतम् ।\nहर्षविस्मितसर्वाङ्गी हनूमन्तमथाब्रवीत् ॥५-३७-३०॥",
  "हनूमन् दूरमध्वानं कथं मां नेतुमिच्छसि ।\nतदेव खलु ते मन्ये कपित्वं हरियूथप ॥५-३७-३१॥",
  "कथं चाल्पशरीरस्त्वं मामितो नेतुमिच्छसि ।\nसकाशं मानवेन्द्रस्य भर्तुर्मे प्लवगर्षभ ॥५-३७-३२॥",
  "सीतायास्तु वचः श्रुत्वा हनूमान् मारुतात्मजः ।\nचिन्तयामास लक्ष्मीवान् नवं परिभवं कृतम् ॥५-३७-३३॥",
  "न मे जानाति सत्त्वं वा प्रभावं वासितेक्षणा ।\nतस्मात् पश्यतु वैदेही यद् रूपं मम कामतः ॥५-३७-३४॥",
  "इति संचिन्त्य हनुमांस्तदा प्लवगसत्तमः ।\nदर्शयामास सीतायाः स्वरूपमरिमर्दनः ॥५-३७-३५॥",
  "स तस्मात् पादपाद् धीमानाप्लुत्य प्लवगर्षभः ।\nततो वर्धितुमारेभे सीताप्रत्ययकारणात् ॥५-३७-३६॥",
  "मेरुमन्दरसंकाशो बभौ दीप्तानलप्रभः ।\nअग्रतो व्यवतस्थे च सीताया वानरर्षभः ॥५-३७-३७॥",
  "हरिः पर्वतसंकाशस्ताम्रवक्त्रो महाबलः ।\nवज्रदंष्ट्रनखो भीमो वैदेहीमिदमब्रवीत् ॥५-३७-३८॥",
  "सपर्वतवनोद्देशां साट्टप्राकारतोरणाम् ।\nलङ्कामिमां सनाथां वा नयितुं शक्तिरस्ति मे ॥५-३७-३९॥",
  "तदवस्थाप्यतां बुद्धिरलं देवि विकाङ्क्षया ।\nविशोकं कुरु वैदेहि राघवं सहलक्ष्मणम् ॥५-३७-४०॥",
  "तं दृष्ट्वाचलसंकाशमुवाच जनकात्मजा ।\nपद्मपत्रविशालाक्षी मारुतस्यौरसं सुतम् ॥५-३७-४१॥",
  "तव सत्त्वं बलं चैव विजानामि महाकपे ।\nवायोरिव गतिश्चापि तेजश्चाग्नेरिवाद्भुतम् ॥५-३७-४२॥",
  "प्राकृतोऽन्यः कथं चेमां भूमिमागन्तुमर्हति ।\nउदधेरप्रमेयस्य पारं वानरयूथप ॥५-३७-४३॥",
  "जानामि गमने शक्तिं नयने चापि ते मम ।\nअवश्यं सम्प्रधार्याशु कार्यसिद्धिरिवात्मनः ॥५-३७-४४॥",
  "अयुक्तं तु कपिश्रेष्ठ मया गन्तुं त्वया सह ।\nवायुवेगसवेगस्य वेगो मां मोहयेत् तव ॥५-३७-४५॥",
  "अहमाकाशमासक्ता उपर्युपरि सागरम् ।\nप्रपतेयं हि ते पृष्ठाद् भूयो वेगेन गच्छतः ॥५-३७-४६॥",
  "पतिता सागरे चाहं तिमिनक्रझषाकुले ।\nभवेयमाशु विवशा यादसामन्नमुत्तमम् ॥५-३७-४७॥",
  "न च शक्ष्ये त्वया सार्धं गन्तुं शत्रुविनाशन ।\nकलत्रवति संदेहस्त्वयि स्यादप्यसंशयम् ॥५-३७-४८॥",
  "ह्रियमाणां तु मां दृष्ट्वा राक्षसा भीमविक्रमाः ।\nअनुगच्छेयुरादिष्टा रावणेन दुरात्मना ॥५-३७-४९॥",
  "तैस्त्वं परिवृतः शूरैः शूलमुद्गरपाणिभिः ।\nभवेस्त्वं संशयं प्राप्तो मया वीर कलत्रवान् ॥५-३७-५०॥",
  "सायुधा बहवो व्योम्नि राक्षसास्त्वं निरायुधः ।\nकथं शक्ष्यसि संयातुं मां चैव परिरक्षितुम् ॥५-३७-५१॥",
  "युध्यमानस्य रक्षोभिस्ततस्तैः क्रूरकर्मभिः ।\nप्रपतेयं हि ते पृष्ठाद् भयार्ता कपिसत्तम ॥५-३७-५२॥",
  "अथ रक्षांसि भीमानि महान्ति बलवन्ति च ।\nकथंचित् साम्पराये त्वां जयेयुः कपिसत्तम ॥५-३७-५३॥",
  "अथवा युध्यमानस्य पतेयं विमुखस्य ते ।\nपतितां च गृहीत्वा मां नयेयुः पापराक्षसाः ॥५-३७-५४॥",
  "मां वा हरेयुस्त्वद्धस्ताद् विशसेयुरथापि वा ।\nअनवस्थौ हि दृश्येते युद्धे जयपराजयौ ॥५-३७-५५॥",
  "अहं वापि विपद्येयं रक्षोभिरभितर्जिता ।\nत्वत्प्रयत्नो हरिश्रेष्ठ भवेन्निष्फल एव तु ॥५-३७-५६॥",
  "कामं त्वमपि पर्याप्तो निहन्तुं सर्वराक्षसान् ।\nराघवस्य यशो हीयेत् त्वया शस्तैस्तु राक्षसैः ॥५-३७-५७॥",
  "अथवाऽऽदाय रक्षांसि न्यसेयुः संवृते हि माम् ।\nयत्र ते नाभिजानीयुर्हरयो नापि राघवः ॥५-३७-५८॥",
  "आरम्भस्तु मदर्थोऽयं ततस्तव निरर्थकः ।\nत्वया हि सह रामस्य महानागमने गुणः ॥५-३७-५९॥",
  "मयि जीवितमायत्तं राघवस्यामितौजसः ।\nभ्रातॄणां च महाबाहो तव राजकुलस्य च ॥५-३७-६०॥",
  "तौ निराशौ मदर्थं च शोकसंतापकर्शितौ ।\nसह सर्वर्क्षहरिभिस्त्यक्ष्यतः प्राणसंग्रहम् ॥५-३७-६१॥",
  "भर्तुर्भक्तिं पुरस्कृत्य रामादन्यस्य वानर ।\nनाहं स्प्रष्टुं स्वतो गात्रमिच्छेयं वानरोत्तम ॥५-३७-६२॥",
  "यदहं गात्रसंस्पर्शं रावणस्य गता बलात् ।\nअनीशा किं करिष्यामि विनाथा विवशा सती ॥५-३७-६३॥",
  "यदि रामो दशग्रीवमिह हत्वा सराक्षसम् ।\nमामितो गृह्य गच्छेत तत् तस्य सदृशं भवेत् ॥५-३७-६४॥",
  "श्रुताश्च दृष्टा हि मया पराक्रमा महात्मनस्तस्य रणावमर्दिनः ।\nन देवगन्धर्वभुजङ्गराक्षसा भवन्ति रामेण समा हि संयुगे ॥५-३७-६५॥",
  "समीक्ष्य तं संयति चित्रकार्मुकं महाबलं वासवतुल्यविक्रमम् ।\nसलक्ष्मणं को विषहेत राघवं हुताशनं दीप्तमिवानिलेरितम् ॥५-३७-६६॥",
  "सलक्ष्मणं राघवमाजिमर्दनं दिशागजं मत्तमिव व्यवस्थितम् ।\nसहेत को वानरमुख्य संयुगे युगान्तसूर्यप्रतिमं शरार्चिषम् ॥५-३७-६७॥",
  "स मे कपिश्रेष्ठ सलक्ष्मणं प्रियं सयूथपं क्षिप्रमिहोपपादय ।\nचिराय रामं प्रति शोककर्शितां कुरुष्व मां वानरवीर हर्षिताम् ॥५-३७-६८॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे सप्तत्रिंशः सर्गः ॥५-३७॥"
]