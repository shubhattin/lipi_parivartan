[
  "श्रीमद्वाल्मीकीयरामायणे सुन्दरकाण्डे प्रणयप्रार्थना नाम विंशः सर्गः ॥५-२०॥",
  "स तां परिवृतां दीनां निरानन्दां तपस्विनीम् ।\nसाकारैर्मधुरैर्वाक्यैर्न्यदर्शयत रावणः ॥५-२०-१॥",
  "मां दृष्ट्वा नागनासोरु गूहमाना स्तनोदरम् ।\nअदर्शनमिवात्मानं भयान्नेतुं त्वमिच्छसि ॥५-२०-२॥",
  "कामये त्वां विशालाक्षि बहु मन्यस्व मां प्रिये ।\nसर्वांगगुणसम्पन्ने सर्वलोकमनोहरे ॥५-२०-३॥",
  "नेह किञ्चिन्मनुष्या वा राक्षसाः कामरूपिणः ।\nव्यपसर्पतु ते सीते भयं मत्तः समुत्थितम् ॥५-२०-४॥",
  "स्वधर्मो रक्षसां भीरु सर्वदैव न संशयः ।\nगमनं वा परस्त्रीणां हरणं सम्प्रमथ्य वा ॥५-२०-५॥",
  "एवं चैवमकामां त्वां न च स्प्रक्ष्यामि मैथिलि ।\nकामं कामः शरीरे मे यथाकामं प्रवर्तताम् ॥५-२०-६॥",
  "देवि नेह भयं कार्यं मयि विश्वसिहि प्रिये ।\nप्रणयस्व च तत्त्वेन मैवं भूः शोकलालसा ॥५-२०-७॥",
  "एकवेणी अधःशय्या ध्यानं मलिनमम्बरम् ।\nअस्थानेऽप्युपवासश्च नैतान्यौपयिकानि ते ॥५-२०-८॥",
  "विचित्राणि च माल्यानि चन्दनान्यगुरूणि च ।\nविविधानि च वासांसि दिव्यान्याभरणानि च ॥५-२०-९॥",
  "महार्हाणि च पानानि शयनान्यासनानि च ।\nगीतं नृत्यं च वाद्यं च लभ मां प्राप्य मैथिलि ॥५-२०-१०॥",
  "स्त्रीरत्नमसि मैवं भूः कुरु गात्रेषु भूषणम् ।\nमां प्राप्य हि कथं वा स्यास्त्वमनर्हा सुविग्रहे ॥५-२०-११॥",
  "इदं ते चारु संजातं यौवनं ह्यतिवर्तते ।\nयदतीतं पुनर्नैति स्रोतः स्रोतस्विनामिव ॥५-२०-१२॥",
  "त्वां कृत्वोपरतो मन्ये रूपकर्ता स विश्वकृत् ।\nनहि रूपोपमा ह्यन्या तवास्ति शुभदर्शने ॥५-२०-१३॥",
  "त्वां समासाद्य वैदेहि रूपयौवनशालिनीम् ।\nकः पुनर्नातिवर्तेत साक्षादपि पितामहः ॥५-२०-१४॥",
  "यद् यत् पश्यामि ते गात्रं शीतांशुसदृशानने ।\nतस्मिंस्तस्मिन् पृथुश्रोणि चक्षुर्मम निबध्यते ॥५-२०-१५॥",
  "भव मैथिलि भार्या मे मोहमेतं विसर्जय ।\nबह्वीनामुत्तमस्त्रीणां ममाग्रमहिषी भव ॥५-२०-१६॥",
  "लोकेभ्यो यानि रत्नानि सम्प्रमथ्याहृतानि मे ।\nतानि ते भीरु सर्वाणि राज्यं चैव ददामि ते ॥५-२०-१७॥",
  "विजित्य पृथिवीं सर्वां नानानगरमालिनीम् ।\nजनकाय प्रदास्यामि तव हेतोर्विलासिनि ॥५-२०-१८॥",
  "नेह पश्यामि लोकेऽन्यं यो मे प्रतिबलो भवेत् ।\nपश्य मे सुमहद्वीर्यमप्रतिद्वन्द्वमाहवे ॥५-२०-१९॥",
  "असकृत् संयुगे भग्ना मया विमृदितध्वजाः ।\nअशक्ताः प्रत्यनीकेषु स्थातुं मम सुरासुराः ॥५-२०-२०॥",
  "इच्छ मां क्रियतामद्य प्रतिकर्म तवोत्तमम् ।\nसुप्रभाण्यवसज्जन्तां तवांगे भूषणानि हि ॥५-२०-२१॥",
  "साधु पश्यामि ते रूपं सुयुक्तं प्रतिकर्मणा ।\nप्रतिकर्माभिसंयुक्ता दाक्षिण्येन वरानने ॥५-२०-२२॥",
  "भुङ्क्ष्व भोगान् यथाकामं पिब भीरु रमस्व च ।\nयथेष्टं च प्रयच्छ त्वं पृथिवीं वा धनानि च ॥५-२०-२३॥",
  "ललस्व मयि विस्रब्धा धृष्टमाज्ञापयस्व च ।\nमत्प्रासादाल्ललन्त्याश्च ललतां बान्धवस्तव ॥५-२०-२४॥",
  "ऋद्धिं ममानुपश्य त्वं श्रियं भद्रे यशस्विनि ।\nकिं करिष्यसि रामेण सुभगे चीरवासिना ॥५-२०-२५॥",
  "निक्षिप्तविजयो रामो गतश्रीर्वनगोचरः ।\nव्रती स्थण्डिलशायी च शंके जीवति वा न वा ॥५-२०-२६॥",
  "नहि वैदेहि रामस्त्वां द्रष्टुं वाप्युपलभ्यते ।\nपुरोबलाकैरसितैर्मेघैर्ज्योत्स्नामिवावृताम् ॥५-२०-२७॥",
  "न चापि मम हस्तात् त्वां प्राप्तुमर्हति राघवः ।\nहिरण्यकशिपुः कीर्तिमिन्द्रहस्तगतामिव ॥५-२०-२८॥",
  "चारुस्मिते चारुदति चारुनेत्रे विलासिनि ।\nमनो हरसि मे भीरु सुपर्णः पन्नगं यथा ॥५-२०-२९॥",
  "क्लिष्टकौशेयवसनां तन्वीमप्यनलंकृताम् ।\nत्वां दृष्ट्वा स्वेषु दारेषु रतिं नोपलभाम्यहम् ॥५-२०-३०॥",
  "अन्तःपुरनिवासिन्यः स्त्रियः सर्वगुणान्विताः ।\nयावत्यो मम सर्वासामैश्वर्यं कुरु जानकि ॥५-२०-३१॥",
  "मम ह्यसितकेशान्ते त्रैलोक्यप्रवरस्त्रियः ।\nतास्त्वां परिचरिष्यन्ति श्रियमप्सरसो यथा ॥५-२०-३२॥",
  "यानि वैश्रवणे सुभ्रु रत्नानि च धनानि च ।\nतानि लोकांश्च सुश्रोणि मया भुङ्क्ष्व यथासुखम् ॥५-२०-३३॥",
  "न रामस्तपसा देवि न बलेन च विक्रमैः ।\nन धनेन मया तुल्यस्तेजसा यशसापि वा ॥५-२०-३४॥",
  "पिब विहर रमस्व भुङ्क्ष्व भोगान् धननिचयं प्रदिशामि मेदिनीं च ।\nमयि लल ललने यथासुखं त्वं त्वयि च समेत्य ललन्तु बान्धवास्ते ॥५-२०-३५॥",
  "कुसुमिततरुजालसंततानि भ्रमरयुतानि समुद्रतीरजानि ।\nकनकविमलहारभूषितांगी विहर मया सह भीरु काननानि ॥५-२०-३६॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे विंशः सर्गः ॥५-२०॥"
]