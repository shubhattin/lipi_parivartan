[
  "श्रीमद्वाल्मीकीयरामायणे सुन्दरकाण्डे किंकरनिषूदनम् नाम द्विचत्वारिंशः सर्गः ॥५-४२॥",
  "ततः पक्षिनिनादेन वृक्षभङ्गस्वनेन च ।\nबभूवुस्त्राससम्भ्रान्ताः सर्वे लङ्कानिवासिनः ॥५-४२-१॥",
  "विद्रुताश्च भयत्रस्ता विनेदुर्मृगपक्षिणः ।\nरक्षसां च निमित्तानि क्रूराणि प्रतिपेदिरे ॥५-४२-२॥",
  "ततो गतायां निद्रायां राक्षस्यो विकृताननाः ।\nतद् वनं ददृशुर्भग्नं तं च वीरं महाकपिम् ॥५-४२-३॥",
  "स ता दृष्ट्वा महाबाहुर्महासत्त्वो महाबलः ।\nचकार सुमहद्रूपं राक्षसीनां भयावहम् ॥५-४२-४॥",
  "ततस्तु गिरिसंकाशमतिकायं महाबलम् ।\nराक्षस्यो वानरं दृष्ट्वा पप्रच्छुर्जनकात्मजाम् ॥५-४२-५॥",
  "कोऽयं कस्य कुतो वायं किंनिमित्तमिहागतः ।\nकथं त्वया सहानेन संवादः कृत इत्युत ॥५-४२-६॥",
  "आचक्ष्व नो विशालाक्षि मा भूत्ते सुभगे भयम् ।\nसंवादमसितापाङ्गि त्वया किं कृतवानयम् ॥५-४२-७॥",
  "अथाब्रवीत् तदा साध्वी सीता सर्वाङ्गशोभना ।\nरक्षसां कामरूपाणां विज्ञाने का गतिर्मम ॥५-४२-८॥",
  "यूयमेवास्य जानीत योऽयं यद् वा करिष्यति ।\nअहिरेव ह्यहेः पादान् विजानाति न संशयः ॥५-४२-९॥",
  "अहमप्यतिभीतास्मि नैव जानामि को ह्ययम् ।\nवेद्मि राक्षसमेवैनं कामरूपिणमागतम् ॥५-४२-१०॥",
  "वैदेह्या वचनं श्रुत्वा राक्षस्यो विद्रुता द्रुतम् ।\nस्थिताः काश्चिद्गताः काश्चिद् रावणाय निवेदितुम् ॥५-४२-११॥",
  "रावणस्य समीपे तु राक्षस्यो विकृताननाः ।\nविरूपं वानरं भीमं रावणाय न्यवेदिषुः ॥५-४२-१२॥",
  "अशोकवनिकामध्ये राजन् भीमवपुः कपिः ।\nसीतया कृतसंवादस्तिष्ठत्यमितविक्रमः ॥५-४२-१३॥",
  "न च तं जानकी सीता हरिं हरिणलोचना ।\nअस्माभिर्बहुधा पृष्टा निवेदयितुमिच्छति ॥५-४२-१४॥",
  "वासवस्य भवेद् दूतो दूतो वैश्रवणस्य वा ।\nप्रेषितो वापि रामेण सीतान्वेषणकाङ्क्षया ॥५-४२-१५॥",
  "तेनैवाद्भुतरूपेण यत्तत्तव मनोहरम् ।\nनानामृगगणाकीर्णं प्रमृष्टं प्रमदावनम् ॥५-४२-१६॥",
  "न तत्र कश्चिदुद्देशो यस्तेन न विनाशितः ।\nयत्र सा जानकी देवी स तेन न विनाशितः ॥५-४२-१७॥",
  "जानकीरक्षणार्थं वा श्रमाद् वा नोपलक्ष्यते ।\nअथवा कः श्रमस्तस्य सैव तेनाभिरक्षिता ॥५-४२-१८॥",
  "चारुपल्लवपत्राढ्यं यं सीता स्वयमास्थिता ।\nप्रवृद्धः शिंशपावृक्षः स च तेनाभिरक्षितः ॥५-४२-१९॥",
  "तस्योग्ररूपस्योग्रं त्वं दण्डमाज्ञातुमर्हसि ।\nसीता सम्भाषिता येन वनं तेन विनाशितम् ॥५-४२-२०॥",
  "मनःपरिगृहीतां तां तव रक्षोगणेश्वर ।\nकः सीतामभिभाषेत यो न स्यात् त्यक्तजीवितः ॥५-४२-२१॥",
  "राक्षसीनां वचः श्रुत्वा रावणो राक्षसेश्वरः ।\nचिताग्निरिव जज्वाल कोपसंवर्तितेक्षणः ॥५-४२-२२॥",
  "तस्य क्रुद्धस्य नेत्राभ्यां प्रापतन्नश्रुबिन्दवः ।\nदीप्ताभ्यामिव दीपाभ्यां सार्चिषः स्नेहबिन्दवः ॥५-४२-२३॥",
  "आत्मनः सदृशान् वीरान् किंकरान्नाम राक्षसान् ।\nव्यादिदेश महातेजा निग्रहार्थं हनूमतः ॥५-४२-२४॥",
  "तेषामशीतिसाहस्रं किंकराणां तरस्विनाम् ।\nनिर्ययुर्भवनात् तस्मात् कूटमुद्गरपाणयः ॥५-४२-२५॥",
  "महोदरा महादंष्ट्रा घोररूपा महाबलाः ।\nयुद्धाभिमनसः सर्वे हनूमद्ग्रहणोन्मुखाः ॥५-४२-२६॥",
  "ते कपिं तं समासाद्य तोरणस्थमवस्थितम् ।\nअभिपेतुर्महावेगाः पतंगा इव पावकम् ॥५-४२-२७॥",
  "ते गदाभिर्विचित्राभिः परिघैः काञ्चनाङ्गदैः ।\nआजग्मुर्वानरश्रेष्ठं शरैरादित्यसंनिभैः ॥५-४२-२८॥",
  "मुद्गरैः पट्टिशैः शूलैः प्रासतोमरपाणयः ।\nपरिवार्य हनूमन्तं सहसा तस्थुरग्रतः ॥५-४२-२९॥",
  "हनूमानपि तेजस्वी श्रीमान् पर्वतसंनिभः ।\nक्षितावाविद्ध्य लाङ्गूलं ननाद च महाध्वनिम् ॥५-४२-३०॥",
  "स भूत्वा तु महाकायो हनूमान् मारुतात्मजः ।\nपुच्छमास्फोटयामास लङ्कां शब्देन पूरयन् ॥५-४२-३१॥",
  "तस्यास्फोटितशब्देन महता चानुनादिना ।\nपेतुर्विहङ्गा गगनादुच्चैश्चेदमघोषयत् ॥५-४२-३२॥",
  "जयत्यतिबलो रामो लक्ष्मणश्च महाबलः ।\nराजा जयति सुग्रीवो राघवेणाभिपालितः ॥५-४२-३३॥",
  "दासोऽहं कोसलेन्द्रस्य रामस्याक्लिष्टकर्मणः ।\nहनूमान् शत्रुसैन्यानां निहन्ता मारुतात्मजः ॥५-४२-३४॥",
  "न रावणसहस्रं मे युद्धे प्रतिबलं भवेत् ।\nशिलाभिश्च प्रहरतः पादपैश्च सहस्रशः ॥५-४२-३५॥",
  "अर्दयित्वा पुरीं लङ्कामभिवाद्य च मैथिलीम् ।\nसमृद्धार्थो गमिष्यामि मिषतां सर्वरक्षसाम् ॥५-४२-३६॥",
  "तस्य संनादशब्देन तेऽभवन् भयशङ्किताः ।\nददृशुश्च हनूमन्तं संध्यामेघमिवोन्नतम् ॥५-४२-३७॥",
  "स्वामिसंदेशनिःशङ्कास्ततस्ते राक्षसाः कपिम् ।\nचित्रैः प्रहरणैर्भीमैरभिपेतुस्ततस्ततः ॥५-४२-३८॥",
  "स तैः परिवृतः शूरैः सर्वतः स महाबलः ।\nआससादायसं भीमं परिघं तोरणाश्रितम् ॥५-४२-३९॥",
  "स तं परिघमादाय जघान रजनीचरान् ।\nसपन्नगमिवादाय स्फुरन्तं विनतासुतः ॥५-४२-४०॥",
  "विचचाराम्बरे वीरः परिगृह्य च मारुतिः ।\nसूदयामास वज्रेण दैत्यानिव सहस्रदृक् ॥५-४२-४१॥",
  "स हत्वा राक्षसान् वीरः किंकरान् मारुतात्मजः ।\nयुद्धाकाङ्क्षी महावीरस्तोरणं समवस्थितः ॥५-४२-४२॥",
  "ततस्तस्माद् भयान्मुक्ताः कतिचित्तत्र राक्षसाः ।\nनिहतान् किंकरान् सर्वान् रावणाय न्यवेदयन् ॥५-४२-४३॥",
  "स राक्षसानां निहतं महाबलं निशम्य राजा परिवृत्तलोचनः ।\nसमादिदेशाप्रतिमं पराक्रमे प्रहस्तपुत्रं समरे सुदुर्जयम् ॥५-४२-४४॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे द्विचत्वारिंशः सर्गः ॥५-४२॥"
]