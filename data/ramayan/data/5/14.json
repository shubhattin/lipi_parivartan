[
  "श्रीमद्वाल्मीकीयरामायणे सुन्दरकाण्डे अशोकवनिकाविचयः नाम चतुर्दशः सर्गः ॥५-१४॥",
  "स मुहूर्तमिव ध्यात्वा मनसा चाधिगम्य ताम् ।\nअवप्लुतो महातेजाः प्राकारं तस्य वेश्मनः ॥५-१४-१॥",
  "स तु संहृष्टसर्वांगः प्राकारस्थो महाकपिः ।\nपुष्पिताग्रान् वसन्तादौ ददर्श विविधान् द्रुमान् ॥५-१४-२॥",
  "सालानशोकान् भव्यांश्च चम्पकांश्च सुपुष्पितान् ।\nउद्दालकान् नागवृक्षांश्चूतान् कपिमुखानपि ॥५-१४-३॥",
  "तथाऽऽम्रवणसम्पन्नाँल्लताशतसमन्वितान् ।\nज्यामुक्त इव नाराचः पुप्लुवे वृक्षवाटिकाम् ॥५-१४-४॥",
  "स प्रविश्य विचित्रां तां विहगैरभिनादिताम् ।\nराजतैः काञ्चनैश्चैव पादपैः सर्वतो वृताम् ॥५-१४-५॥",
  "विहगैर्मृगसङ्घैश्च विचित्रां चित्रकाननाम् ।\nउदितादित्यसंकाशां ददर्श हनुमान् बली ॥५-१४-६॥",
  "वृतां नानाविधैर्वृक्षैः पुष्पोपगफलोपगैः ।\nकोकिलैर्भृङ्गराजैश्च मत्तैर्नित्यनिषेविताम् ॥५-१४-७॥",
  "प्रहृष्टमनुजां काले मृगपक्षिमदाकुलाम् ।\nमत्तबर्हिणसंघुष्टां नानाद्विजगणायुताम् ॥५-१४-८॥",
  "मार्गमाणो वरारोहां राजपुत्रीमनिन्दिताम् ।\nसुखप्रसुप्तान् विहगान् बोधयामास वानरः ॥५-१४-९॥",
  "उत्पतद्भिर्द्विजगणैः पक्षैर्वातैः समाहताः ।\nअनेकवर्णा विविधा मुमुचुः पुष्पवृष्टयः ॥५-१४-१०॥",
  "पुष्पावकीर्णः शुशुभे हनूमान् मारुतात्मजः ।\nअशोकवनिकामध्ये यथा पुष्पमयो गिरिः ॥५-१४-११॥",
  "दिशः सर्वाभिधावन्तं वृक्षखण्डगतं कपिम् ।\nदृष्ट्वा सर्वाणि भूतानि वसन्त इति मेनिरे ॥५-१४-१२॥",
  "वृक्षेभ्यः पतितैः पुष्पैरवकीर्णाः पृथग्विधैः ।\nरराज वसुधा तत्र प्रमदेव विभूषिता ॥५-१४-१३॥",
  "तरस्विना ते तरवस्तरसा बहु कम्पिताः ।\nकुसुमानि विचित्राणि ससृजुः कपिना तदा ॥५-१४-१४॥",
  "निर्धूतपत्रशिखराः शीर्णपुष्पफलद्रुमाः ।\nनिक्षिप्तवस्त्राभरणा धूर्ता इव पराजिताः ॥५-१४-१५॥",
  "हनूमता वेगवता कम्पितास्ते नगोत्तमाः ।\nपुष्पपत्रफलान्याशु मुमुचुः फलशालिनः ॥५-१४-१६॥",
  "विहंगसङ्घैर्हीनास्ते स्कन्धमात्राश्रया द्रुमाः ।\nबभूवुरगमाः सर्वे मारुतेन विनिर्धुताः ॥५-१४-१७॥",
  "विधूतकेशी युवतिर्यथा मृदितवर्णका ।\nनिपीतशुभदन्तोष्ठी नखैर्दन्तैश्च विक्षता ॥५-१४-१८॥",
  "तथा लांगूलहस्तैस्तु चरणाभ्यां च मर्दिता ।\nतथैवाशोकवनिका प्रभग्नवनपादपा ॥५-१४-१९॥",
  "महालतानां दामानि व्यधमत् तरसा कपिः ।\nयथा प्रावृषि वेगेन मेघजालानि मारुतः ॥५-१४-२०॥",
  "स तत्र मणिभूमीश्च राजतीश्च मनोरमाः ।\nतथा काञ्चनभूमीश्च विचरन् ददृशे कपिः ॥५-१४-२१॥",
  "वापीश्च विविधाकाराः पूर्णाः परमवारिणा ।\nमहार्हैर्मणिसोपानैरुपपन्नास्ततस्ततः ॥५-१४-२२॥",
  "मुक्ताप्रवालसिकताः स्फाटिकान्तरकुट्टिमाः ।\nकाञ्चनैस्तरुभिश्चित्रैस्तीरजैरुपशोभिताः ॥५-१४-२३॥",
  "बुद्धपद्मोत्पलवनाश्चक्रवाकोपशोभिताः ।\nनत्यूहरुतसंघुष्टा हंससारसनादिताः ॥५-१४-२४॥",
  "दीर्घाभिर्द्रुमयुक्ताभिः सरिद्भिश्च समन्ततः ।\nअमृतोपमतोयाभिः शिवाभिरुपसंस्कृताः ॥५-१४-२५॥",
  "लताशतैरवतताः संतानकुसुमावृताः ।\nनानागुल्मावृतवनाः करवीरकृतान्तराः ॥५-१४-२६॥",
  "ततोऽम्बुधरसंकाशं प्रवृद्धशिखरं गिरिम् ।\nविचित्रकूटं कूटैश्च सर्वतः परिवारितम् ॥५-१४-२७॥",
  "शिलागृहैरवततं नानावृक्षसमावृतम् ।\nददर्श कपिशार्दूलो रम्यं जगति पर्वतम् ॥५-१४-२८॥",
  "ददर्श च नगात् तस्मान्नदीं निपतितां कपिः ।\nअंकादिव समुत्पत्य प्रियस्य पतितां प्रियाम् ॥५-१४-२९॥",
  "जले निपतिताग्रैश्च पादपैरुपशोभिताम् ।\nवार्यमाणामिव क्रुद्धां प्रमदां प्रियबन्धुभिः ॥५-१४-३०॥",
  "पुनरावृत्ततोयां च ददर्श स महाकपिः ।\nप्रसन्नामिव कान्तस्य कान्तां पुनरुपस्थिताम् ॥५-१४-३१॥",
  "तस्यादूरात् स पद्मिन्यो नानाद्विजगणायुताः ।\nददर्श कपिशार्दूलो हनूमान् मारुतात्मजः ॥५-१४-३२॥",
  "कृत्रिमां दीर्घिकां चापि पूर्णां शीतेन वारिणा ।\nमणिप्रवरसोपानां मुक्तासिकतशोभिताम् ॥५-१४-३३॥",
  "विविधैर्मृगसङ्घैश्च विचित्रां चित्रकाननाम् ।\nप्रासादैः सुमहद्भिश्च निर्मितैर्विश्वकर्मणा ॥५-१४-३४॥",
  "काननैः कृत्रिमैश्चापि सर्वतः समलंकृताम् ।\nये केचित् पादपास्तत्र पुष्पोपगफलोपगाः ॥५-१४-३५॥",
  "सच्छत्राः सवितर्दीकाः सर्वे सौवर्णवेदिकाः ।\nलताप्रतानैर्बहुभिः पर्णैश्च बहुभिर्वृताम् ॥५-१४-३६॥",
  "काञ्चनीं शिंशपामेकां ददर्श स महाकपिः ।\nवृतां हेममयीभिस्तु वेदिकाभिः समन्ततः ॥५-१४-३७॥",
  "सोऽपश्यद् भूमिभागांश्च नगप्रस्रवणानि च ।\nसुवर्णवृक्षानपरान् ददर्श शिखिसंनिभान् ॥५-१४-३८॥",
  "तेषां द्रुमाणां प्रभया मेरोरिव महाकपिः ।\nअमन्यत तदा वीरः काञ्चनोऽस्मीति सर्वतः ॥५-१४-३९॥",
  "तान् काञ्चनान् वृक्षगणान् मारुतेन प्रकम्पितान् ।\nकिङ्किणीशतनिर्घोषान् दृष्ट्वा विस्मयमागमत् ॥५-१४-४०॥",
  "सुपुष्पिताग्रान् रुचिरांस्तरुणाङ्कुरपल्लवान् ।\nतामारुह्य महावेगः शिंशपां पर्णसंवृताम् ॥५-१४-४१॥",
  "इतो द्रक्ष्यामि वैदेहीं रामदर्शनलालसाम् ।\nइतश्चेतश्च दुःखार्तां सम्पतन्तीं यदृच्छया ॥५-१४-४२॥",
  "अशोकवनिका चेयं दृढं रम्या दुरात्मनः ।\nचन्दनैश्चम्पकैश्चापि बकुलैश्च विभूषिता ॥५-१४-४३॥",
  "इयं च नलिनी रम्या द्विजसङ्घनिषेविता ।\nइमां सा राजमहिषी नूनमेष्यति जानकी ॥५-१४-४४॥",
  "सा रामा राजमहिषी राघवस्य प्रिया सती ।\nवनसंचारकुशला ध्रुवमेष्यति जानकी ॥५-१४-४५॥",
  "अथवा मृगशावाक्षी वनस्यास्य विचक्षणा ।\nवनमेष्यति साद्येह रामचिन्तासुकर्शिता ॥५-१४-४६॥",
  "रामशोकाभिसंतप्ता सा देवी वामलोचना ।\nवनवासरता नित्यमेष्यते वनचारिणी ॥५-१४-४७॥",
  "वनेचराणां सततं नूनं स्पृहयते पुरा ।\nरामस्य दयिता चार्या जनकस्य सुता सती ॥५-१४-४८॥",
  "संध्याकालमनाः श्यामा ध्रुवमेष्यति जानकी ।\nनदीं चेमां शुभजलां संध्यार्थे वरवर्णिनी ॥५-१४-४९॥",
  "तस्याश्चाप्यनुरूपेयमशोकवनिका शुभा ।\nशुभायाः पार्थिवेन्द्रस्य पत्नी रामस्य सम्मता ॥५-१४-५०॥",
  "यदि जीवति सा देवी ताराधिपनिभानना ।\nआगमिष्यति सावश्यमिमां शीतजलां नदीम् ॥५-१४-५१॥",
  "एवं तु मत्वा हनुमान् महात्माप्रतीक्षमाणो मनुजेन्द्रपत्नीम् ।\nअवेक्षमाणश्च ददर्श सर्वंसुपुष्पिते पर्णघने निलीनः ॥५-१४-५२॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे चतुर्दशः सर्गः ॥५-१४॥"
]