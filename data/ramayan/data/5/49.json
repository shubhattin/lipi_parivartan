[
  "अथ श्रीमद्वाल्मीकीयरामायणे सुन्दरकाण्डे रावणप्रभावदर्शनम् नाम एकोनपञ्चाशः सर्गः ॥५-४९॥",
  "ततः स कर्मणा तस्य विस्मितो भीमविक्रमः ।\nहनूमान् क्रोधताम्राक्षो रक्षोऽधिपमवैक्षत ॥५-४९-१॥",
  "भ्राजमानं महार्हेण काञ्चनेन विराजता ।\nमुक्ताजालवृतेनाथ मुकुटेन महाद्युतिम् ॥५-४९-२॥",
  "वज्रसंयोगसंयुक्तैर्महार्हमणिविग्रहैः ।\nहैमैराभरणैश्चित्रैर्मनसेव प्रकल्पितैः ॥५-४९-३॥",
  "महार्हक्षौमसंवीतं रक्तचन्दनरूषितम् ।\nस्वनुलिप्तं विचित्राभिर्विविधाभिश्च भक्तिभिः ॥५-४९-४॥",
  "विचित्रं दर्शनीयैश्च रक्ताक्षैर्भीमदर्शनैः ।\nदीप्ततीक्ष्णमहादंष्ट्रं प्रलम्बं दशनच्छदैः ॥५-४९-५॥",
  "शिरोभिर्दशभिर्वीरो भ्राजमानं महौजसम् ।\nनानाव्यालसमाकीर्णैः शिखरैरिव मन्दरम् ॥५-४९-६॥",
  "नीलाञ्जनचयप्रख्यं हारेणोरसि राजता ।\nपूर्णचन्द्राभवक्त्रेण सबालार्कमिवाम्बुदम् ॥५-४९-७॥",
  "बाहुभिर्बद्धकेयूरैश्चन्दनोत्तमरूषितैः ।\nभ्राजमानाङ्गदैर्भीमैः पञ्चशीर्षैरिवोरगैः ॥५-४९-८॥",
  "महति स्फाटिके चित्रे रत्नसंयोगचित्रिते ।\nउत्तमास्तरणास्तीर्णे सूपविष्टं वरासने ॥५-४९-९॥",
  "अलंकृताभिरत्यर्थं प्रमदाभिः समन्ततः ।\nवालव्यजनहस्ताभिरारात्समुपसेवितम् ॥५-४९-१०॥",
  "दुर्धरेण प्रहस्तेन महापार्श्वेन रक्षसा ।\nमन्त्रिभिर्मन्त्रतत्त्वज्ञैर्निकुम्भेन च मन्त्रिणा ॥५-४९-११॥",
  "उपोपविष्टं रक्षोभिश्चतुर्भिर्बलदर्पितम् ।\nकृत्स्नं परिवृतं लोकं चतुर्भिरिव सागरैः ॥५-४९-१२॥",
  "मन्त्रिभिर्मन्त्रतत्त्वज्ञैरन्यैश्च शुभदर्शिभिः ।\nआश्वास्यमानं सचिवैः सुरैरिव सुरेश्वरम् ॥५-४९-१३॥",
  "अपश्यद् राक्षसपतिं हनूमानतितेजसम् ।\nवेष्टितं मेरुशिखरे सतोयमिव तोयदम् ॥५-४९-१४॥",
  "स तैः सम्पीड्यमानोऽपि रक्षोभिर्भीमविक्रमैः ।\nविस्मयं परमं गत्वा रक्षोऽधिपमवैक्षत ॥५-४९-१५॥",
  "भ्राजमानं ततो दृष्ट्वा हनुमान् राक्षसेश्वरम् ।\nमनसा चिन्तयामास तेजसा तस्य मोहितः ॥५-४९-१६॥",
  "अहो रूपमहो धैर्यमहो सत्त्वमहो द्युतिः ।\nअहो राक्षसराजस्य सर्वलक्षणयुक्तता ॥५-४९-१७॥",
  "यद्यधर्मो न बलवान् स्यादयं राक्षसेश्वरः ।\nस्यादयं सुरलोकस्य सशक्रस्यापि रक्षिता ॥५-४९-१८॥",
  "अस्य क्रूरैर्नृशंसैश्च कर्मभिर्लोककुत्सितैः ।\nसर्वे बिभ्यति खल्वस्माल्लोकाः सामरदानवाः ॥५-४९-१९॥",
  "अयं ह्युत्सहते क्रुद्धः कर्तुमेकार्णवं जगत् ।\nइति चिन्तां बहुविधामकरोन्मतिमान् कपिः ।\nदृष्ट्वा राक्षसराजस्य प्रभावममितौजसः ॥५-४९-२०॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे रावणप्रभावदर्शनम् नाम एकोनपञ्चाशः सर्गः ॥५-४९॥"
]