[
  "अथ श्रीमद्वाल्मीकीयरामायणे सुन्दरकाण्डे दधिमुखखिलीकारः नाम द्विषष्ठितमः सर्गः ॥५-६२॥",
  "तानुवाच हरिश्रेष्ठो हनूमान् वानरर्षभः ।\nअव्यग्रमनसो यूयं मधु सेवत वानराः ॥५-६२-१॥",
  "अहमावर्जयिष्यामि युष्माकं परिपन्थिनः ।\nश्रुत्वा हनूमतो वाक्यं हरीणां प्रवरोऽङ्गदः ॥५-६२-२॥",
  "प्रत्युवाच प्रसन्नात्मा पिबन्तु हरयो मधु ।\nअवश्यं कृतकार्यस्य वाक्यं हनुमतो मया ॥५-६२-३॥",
  "अकार्यमपि कर्तव्यं किमङ्गं पुनरीदृशम् ।\nअङ्गदस्य मुखाच्छ्रुत्वा वचनं वानरर्षभाः ॥५-६२-४॥",
  "साधु साध्विति संहृष्टा वानराः प्रत्यपूजयन् ।\nपूजयित्वाङ्गदं सर्वे वानरा वानरर्षभम् ॥५-६२-५॥",
  "जग्मुर्मधुवनं यत्र नदीवेग इव द्रुमम् ।\nते प्रविष्टा मधुवनं पालानाक्रम्य शक्तितः ॥५-६२-६॥",
  "अतिसर्गाच्च पटवो दृष्ट्वा श्रुत्वा च मैथिलीम् ।\nपपुः सर्वे मधु तदा रसवत् फलमाददुः ॥५-६२-७॥",
  "उत्पत्य च ततः सर्वे वनपालान् समागतान् ।\nते ताडयन्तः शतशः सक्ता मधुवने तदा ॥५-६२-८॥",
  "मधूनि द्रोणमात्राणि बाहुभिः परिगृह्य ते ।\nपिबन्ति कपयः केचित् सङ्घशस्तत्र हृष्टवत् ॥५-६२-९॥",
  "घ्नन्ति स्म सहिताः सर्वे भक्षयन्ति तथापरे ।\nकेचित् पीत्वापविध्यन्ति मधूनि मधुपिङ्गलाः ॥५-६२-१०॥",
  "मधूच्छिष्टेन केचिच्च जघ्नुरन्योन्यमुत्कटाः ।\nअपरे वृक्षमूलेषु शाखा गृह्य व्यवस्थिताः ॥५-६२-११॥",
  "अत्यर्थं च मदग्लानाः पर्णान्यास्तीर्य शेरते ।\nउन्मत्तवेगाः प्लवगा मधुमत्ताश्च हृष्टवत् ॥५-६२-१२॥",
  "क्षिपन्त्यपि तथान्योन्यं स्खलन्ति च तथापरे ।\nकेचित् क्ष्वेडान् प्रकुर्वन्ति केचित् कूजन्ति हृष्टवत् ॥५-६२-१३॥",
  "हरयो मधुना मत्ताः केचित् सुप्ता महीतले ।\nधृष्टाः केचिद्धसन्त्यन्ये केचित् कुर्वन्ति चेतरत् ॥५-६२-१४॥",
  "कृत्वा केचिद् वदन्त्यन्ये केचिद् बुध्यन्ति चेतरत् ।\nयेऽप्यत्र मधुपालाः स्युः प्रेष्या दधिमुखस्य तु ॥५-६२-१५॥",
  "तेऽपि तैर्वानरैर्भीमैः प्रतिषिद्धा दिशो गताः ।\nजानुभिश्च प्रघृष्टाश्च देवमार्गं च दर्शिताः ॥५-६२-१६॥",
  "अब्रुवन् परमोद्विग्ना गत्वा दधिमुखं वचः ।\nहनूमता दत्तवरैर्हतं मधुवनं बलात् ।\nवयं च जानुभिर्घृष्टा देवमार्गं च दर्शिताः ॥५-६२-१७॥",
  "तदा दधिमुखः क्रुद्धो वनपस्तत्र वानरः ।\nहतं मधुवनं श्रुत्वा सान्त्वयामास तान् हरीन् ॥५-६२-१८॥",
  "एतागच्छत गच्छामो वानरानतिदर्पितान् ।\nबलेनावारयिष्यामि प्रभुञ्जानान् मधूत्तमम् ॥५-६२-१९॥",
  "श्रुत्वा दधिमुखस्येदं वचनं वानरर्षभाः ।\nपुनर्वीरा मधुवनं तेनैव सहिता ययुः ॥५-६२-२०॥",
  "मध्ये चैषां दधिमुखः सुप्रगृह्य महातरुम् ।\nसमभ्यधावन् वेगेन सर्वे ते च प्लवंगमाः ॥५-६२-२१॥",
  "ते शिलाः पादपांश्चैव पाषाणानपि वानराः ।\nगृहीत्वाभ्यागमन् क्रुद्धा यत्र ते कपिकुञ्जराः ॥५-६२-२२॥",
  "बलान्निवारयन्तश्च आसेदुर्हरयो हरीन् ।\nसंदष्टौष्ठपुटाः क्रुद्धा भर्त्सयन्तो मुहुर्मुहुः ॥५-६२-२३॥",
  "अथ दृष्ट्वा दधिमुखं क्रुद्धं वानरपुङ्गवाः ।\nअभ्यधावन्त वेगेन हनुमत्प्रमुखास्तदा ॥५-६२-२४॥",
  "सवृक्षं तं महाबाहुमापतन्तं महाबलम् ।\nवेगवन्तं विजग्राह बाहुभ्यां कुपितोऽङ्गदः ॥५-६२-२५॥",
  "मदान्धो न कृपां चक्रे आर्यकोऽयं ममेति सः ।\nअथैनं निष्पिपेषाशु वेगेन वसुधातले ॥५-६२-२६॥",
  "स भग्नबाहूरुमुखो विह्वलः शोणितोक्षितः ।\nप्रमुमोह महावीरो मुहूर्तं कपिकुञ्जरः ॥५-६२-२७॥",
  "स कथंचिद् विमुक्तस्तैर्वानरैर्वानरर्षभः ।\nउवाचैकान्तमागत्य स्वान् भृत्यान् समुपागतान् ॥५-६२-२८॥",
  "एतागच्छत गच्छामो भर्ता नो यत्र वानरः ।\nसुग्रीवो विपुलग्रीवः सह रामेण तिष्ठति ॥५-६२-२९॥",
  "सर्वं चैवाङ्गदे दोषं श्रावयिष्याम पार्थिवे ।\nअमर्षी वचनं श्रुत्वा घातयिष्यति वानरान् ॥५-६२-३०॥",
  "इष्टं मधुवनं ह्येतत् सुग्रीवस्य महात्मनः ।\nपितृपैतामहं दिव्यं देवैरपि दुरासदम् ॥५-६२-३१॥",
  "स वानरानिमान् सर्वान् मधुलुब्धान् गतायुषः ।\nघातयिष्यति दण्डेन सुग्रीवः ससुहृज्जनान् ॥५-६२-३२॥",
  "वध्या ह्येते दुरात्मानो नृपाज्ञापरिपन्थिनः ।\nअमर्षप्रभवो रोषः सफलो मे भविष्यति ॥५-६२-३३॥",
  "एवमुक्त्वा दधिमुखो वनपालान् महाबलः ।\nजगाम सहसोत्पत्य वनपालैः समन्वितः ॥५-६२-३४॥",
  "निमेषान्तरमात्रेण स हि प्राप्तो वनालयः ।\nसहस्रांशुसुतो धीमान् सुग्रीवो यत्र वानरः ॥५-६२-३५॥",
  "रामं च लक्ष्मणं चैव दृष्ट्वा सुग्रीवमेव च ।\nसमप्रतिष्ठां जगतीमाकाशान्निपपात ह ॥५-६२-३६॥",
  "स निपत्य महावीरः सर्वैस्तैः परिवारितः ।\nहरिर्दधिमुखः पालैः पालानां परमेश्वरः ॥५-६२-३७॥",
  "स दीनवदनो भूत्वा कृत्वा शिरसि चाञ्जलिम् ।\nसुग्रीवस्याशु तौ मूर्ध्ना चरणौ प्रत्यपीडयत् ॥५-६२-३८॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे दधिमुखखिलीकारः नाम द्विषष्ठितमः सर्गः ॥५-६२॥"
]