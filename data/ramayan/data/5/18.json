[
  "श्रीमद्वाल्मीकीयरामायणे सुन्दरकाण्डे रावणागमनम् नाम अष्टादशः सर्गः ॥५-१८॥",
  "तथा विप्रेक्षमाणस्य वनं पुष्पितपादपम् ।\nविचिन्वतश्च वैदेहीं किञ्चिच्छेषा निशाभवत् ॥५-१८-१॥",
  "षडंगवेदविदुषां क्रतुप्रवरयाजिनाम् ।\nशुश्राव ब्रह्मघोषान् स विरात्रे ब्रह्मरक्षसाम् ॥५-१८-२॥",
  "अथ मंगलवादित्रैः शब्दैः श्रोत्रमनोहरैः ।\nप्राबोध्यत महाबाहुर्दशग्रीवो महाबलः ॥५-१८-३॥",
  "विबुध्य तु महाभागो राक्षसेन्द्रः प्रतापवान् ।\nस्रस्तमाल्याम्बरधरो वैदेहीमन्वचिन्तयत् ॥५-१८-४॥",
  "भृशं नियुक्तस्तस्यां च मदनेन मदोत्कटः ।\nन तु तं राक्षसः कामं शशाकात्मनि गूहितुम् ॥५-१८-५॥",
  "स सर्वाभरणैर्युक्तो बिभ्रच्छ्रियमनुत्तमाम् ।\nतां नगैर्विविधैर्जुष्टां सर्वपुष्पफलोपगैः ॥५-१८-६॥",
  "वृतां पुष्करिणीभिश्च नानापुष्पोपशोभिताम् ।\nसदा मत्तैश्च विहगैर्विचित्रां परमाद्भुतैः ॥५-१८-७॥",
  "ईहामृगैश्च विविधैर्वृतां दृष्टिमनोहरैः ।\nवीथीः सम्प्रेक्षमाणश्च मणिकाञ्चनतोरणाम् ॥५-१८-८॥",
  "नानामृगगणाकीर्णां फलैः प्रपतितैर्वृताम् ।\nअशोकवनिकामेव प्राविशत् संततद्रुमाम् ॥५-१८-९॥",
  "अंगनाः शतमात्रं तु तं व्रजन्तमनुव्रजन् ।\nमहेन्द्रमिव पौलस्त्यं देवगन्धर्वयोषितः ॥५-१८-१०॥",
  "दीपिकाः काञ्चनीः काश्चिज्जगृहुस्तत्र योषितः ।\nवालव्यजनहस्ताश्च तालवृन्तानि चापराः ॥५-१८-११॥",
  "काञ्चनैश्चैव भृंगारैर्जह्रुः सलिलमग्रतः ।\nमण्डलाग्रा बृसीश्चैव गृह्यान्याः पृष्ठतो ययुः ॥५-१८-१२॥",
  "काचिद् रत्नमयीं पात्रीं पूर्णां पानस्य भ्राजतीम् ।\nदक्षिणा दक्षिणेनैव तदा जग्राह पाणिना ॥५-१८-१३॥",
  "राजहंसप्रतीकाशं छत्रं पूर्णशशिप्रभम् ।\nसौवर्णदण्डमपरा गृहीत्वा पृष्ठतो ययौ ॥५-१८-१४॥",
  "निद्रामदपरीताक्ष्यो रावणस्योत्तमस्त्रियः ।\nअनुजग्मुः पतिं वीरं घनं विद्युल्लता इव ॥५-१८-१५॥",
  "व्याविद्धहारकेयूराः समामृदितवर्णकाः ।\nसमागलितकेशान्ताः सस्वेदवदनास्तथा ॥५-१८-१६॥",
  "घूर्णन्त्यो मदशेषेण निद्रया च शुभाननाः ।\nस्वेदक्लिष्टांगकुसुमाः समाल्याकुलमूर्धजाः ॥५-१८-१७॥",
  "प्रयान्तं नैर्ऋतपतिं नार्यो मदिरलोचनाः ।\nबहुमानाच्च कामाच्च प्रियभार्यास्तमन्वयुः ॥५-१८-१८॥",
  "स च कामपराधीनः पतिस्तासां महाबलः ।\nसीतासक्तमना मन्दो मन्दाञ्चितगतिर्बभौ ॥५-१८-१९॥",
  "ततः काञ्चीनिनादं च नूपुराणां च निःस्वनम् ।\nशुश्राव परमस्त्रीणां कपिर्मारुतनन्दनः ॥५-१८-२०॥",
  "तं चाप्रतिमकर्माणमचिन्त्यबलपौरुषम् ।\nद्वारदेशमनुप्राप्तं ददर्श हनुमान् कपिः ॥५-१८-२१॥",
  "दीपिकाभिरनेकाभिः समन्तादवभासितम् ।\nगन्धतैलावसिक्ताभिर्ध्रियमाणाभिरग्रतः ॥५-१८-२२॥",
  "कामदर्पमदैर्युक्तं जिह्मताम्रायतेक्षणम् ।\nसमक्षमिव कंदर्पमपविद्धशरासनम् ॥५-१८-२३॥",
  "मथितामृतफेनाभमरजोवस्त्रमुत्तमम् ।\nसपुष्पमवकर्षन्तं विमुक्तं सक्तमंगदे ॥५-१८-२४॥",
  "तं पत्रविटपे लीनः पत्रपुष्पशतावृतः ।\nसमीपमुपसंक्रान्तं विज्ञातुमुपचक्रमे ॥५-१८-२५॥",
  "अवेक्षमाणस्तु तदा ददर्श कपिकुञ्जरः ।\nरूपयौवनसम्पन्ना रावणस्य वरस्त्रियः ॥५-१८-२६॥",
  "ताभिः परिवृतो राजा सुरूपाभिर्महायशाः ।\nतन्मृगद्विजसंघुष्टं प्रविष्टः प्रमदावनम् ॥५-१८-२७॥",
  "क्षीबो विचित्राभरणः शङ्कुकर्णो महाबलः ।\nतेन विश्रवसः पुत्रः स दृष्टो राक्षसाधिपः ॥५-१८-२८॥",
  "वृतः परमनारीभिस्ताराभिरिव चन्द्रमाः ।\nतं ददर्श महातेजास्तेजोवन्तं महाकपिः ॥५-१८-२९॥",
  "रावणोऽयं महाबाहुरिति संचिन्त्य वानरः ।\nसोऽयमेव पुरा शेते पुरमध्ये गृहोत्तमे ।\nअवप्लुतो महातेजा हनूमान् मारुतात्मजः ॥५-१८-३०॥",
  "स तथाप्युग्रतेजाः स निर्धूतस्तस्य तेजसा ।\nपत्रे गुह्यान्तरे सक्तो मतिमान् संवृतोऽभवत् ॥५-१८-३१॥",
  "स तामसितकेशान्तां सुश्रोणीं संहतस्तनीम् ।\nदिदृक्षुरसितापांगीमुपावर्तत रावणः ॥५-१८-३२॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे अष्टादशः सर्गः ॥५-१८॥"
]