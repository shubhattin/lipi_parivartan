[
  "श्रीमद्वाल्मीकीयरामायणे सुन्दरकाण्डे अक्षकुमारवधः नाम सप्तचत्वारिंशः सर्गः ॥५-४७॥",
  "सेनापतीन् पञ्च स तु प्रमापितान्हनूमता सानुचरान् सवाहनान् ।\nनिशम्य राजा समरोद्धतोन्मुखंकुमारमक्षं प्रसमैक्षताक्षम् ॥५-४७-१॥",
  "स तस्य दृष्ट्यर्पणसम्प्रचोदितःप्रतापवान् काञ्चनचित्रकार्मुकः ।\nसमुत्पपाताथ सदस्युदीरितोद्विजातिमुख्यैर्हविषेव पावकः ॥५-४७-२॥",
  "ततो महान् बालदिवाकरप्रभंप्रतप्तजाम्बूनदजालसंततम् ।\nरथं समास्थाय ययौ स वीर्यवान्महाहरिं तं प्रति नैर्ऋतर्षभः ॥५-४७-३॥",
  "ततस्तपःसंग्रहसंचयार्जितंप्रतप्तजाम्बूनदजालचित्रितम् ।\nपताकिनं रत्नविभूषितध्वजंमनोजवाष्टाश्ववरैः सुयोजितम् ॥५-४७-४॥",
  "सुरासुराधृष्यमसङ्गचारिणंतडित्प्रभं व्योमचरं समाहितम् ।\nसतूणमष्टासिनिबद्धबन्धुरंयथाक्रमावेशितशक्तितोमरम् ॥५-४७-५॥",
  "विराजमानं प्रतिपूर्णवस्तुनासहेमदाम्ना शशिसूर्यवर्चसा ।\nदिवाकराभं रथमास्थितस्ततःस निर्जगामामरतुल्यविक्रमः ॥५-४७-६॥",
  "स पूरयन् खं च महीं च साचलांतुरङ्गमातङ्गमहारथस्वनैः ।\nबलैः समेतैः सहतोरणस्थितंसमर्थमासीनमुपागमत् कपिम् ॥५-४७-७॥",
  "स तं समासाद्य हरिं हरीक्षणोयुगान्तकालाग्निमिव प्रजाक्षये ।\nअवस्थितं विस्मितजातसम्भ्रमंसमैक्षताक्षो बहुमानचक्षुषा ॥५-४७-८॥",
  "स तस्य वेगं च कपेर्महात्मनःपराक्रमं चारिषु रावणात्मजः ।\nविचारयन् स्वं च बलं महाबलोयुगक्षये सूर्य इवाभिवर्धत ॥५-४७-९॥",
  "स जातमन्युः प्रसमीक्ष्य विक्रमंस्थितः स्थिरः संयति दुर्निवारणम् ।\nसमाहितात्मा हनुमन्तमाहवेप्रचोदयामास शितैः शरैस्त्रिभिः ॥५-४७-१०॥",
  "ततः कपिं तं प्रसमीक्ष्य गर्वितंजितश्रमं शत्रुपराजयोचितम् ।\nअवैक्षताक्षः समुदीर्णमानसंसबाणपाणिः प्रगृहीतकार्मुकः ॥५-४७-११॥",
  "स हेमनिष्काङ्गदचारुकुण्डलःसमाससादाशुपराक्रमः कपिम् ।\nतयोर्बभूवाप्रतिमः समागमःसुरासुराणामपि सम्भ्रमप्रदः ॥५-४७-१२॥",
  "ररास भूमिर्न तताप भानुमान्ववौ न वायुः प्रचचाल चाचलः ।\nकपेः कुमारस्य च वीर्यसंयुगंननाद च द्यौरुदधिश्च चुक्षुभे ॥५-४७-१३॥",
  "स तस्य वीरः सुमुखान् पतत्रिणःसुवर्णपुङ्खान् सविषानिवोरगान् ।\nसमाधिसंयोगविमोक्षतत्त्वविच्छरानथ त्रीन् कपिमूर्ध्न्यताडयत् ॥५-४७-१४॥",
  "स तैः शरैर्मूर्ध्नि समं निपातितैःक्षरन्नसृग्दिग्धविवृत्तनेत्रः ।\nनवोदितादित्यनिभः शरांशुमान्व्यराजतादित्य इवांशुमालिकः ॥५-४७-१५॥",
  "ततः प्लवङ्गाधिपमन्त्रिसत्तमःसमीक्ष्य तं राजवरात्मजं रणे ।\nउदग्रचित्रायुधचित्रकार्मुकंजहर्ष चापूर्यत चाहवोन्मुखः ॥५-४७-१६॥",
  "स मन्दराग्रस्थ इवांशुमालीविवृद्धकोपो बलवीर्यसंवृतः ।\nकुमारमक्षं सबलं सवाहनंददाह नेत्राग्निमरीचिभिस्तदा ॥५-४७-१७॥",
  "ततः स बाणासनशक्रकार्मुकःशरप्रवर्षो युधि राक्षसाम्बुदः ।\nशरान् मुमोचाशु हरीश्वराचलेबलाहको वृष्टिमिवाचलोत्तमे ॥५-४७-१८॥",
  "कपिस्ततस्तं रणचण्डविक्रमंप्रवृद्धतेजोबलवीर्यसायकम् ।\nकुमारमक्षं प्रसमीक्ष्य संयुगेननाद हर्षाद् घनतुल्यनिःस्वनः ॥५-४७-१९॥",
  "स बालभावाद् युधि वीर्यदर्पितःप्रवृद्धमन्युः क्षतजोपमेक्षणः ।\nसमाससादाप्रतिमं रणे कपिंगजो महाकूपमिवावृतं तृणैः ॥५-४७-२०॥",
  "स तेन बाणैः प्रसभं निपातितैश्चकार नादं घननादनिःस्वनः ।\nसमुत्सहेनाशु नभः समारुजन्भुजोरुविक्षेपणघोरदर्शनः ॥५-४७-२१॥",
  "तमुत्पतन्तं समभिद्रवद् बलीस राक्षसानां प्रवरः प्रतापवान् ।\nरथी रथश्रेष्ठतरः किरन् शरैःपयोधरः शैलमिवाश्मवृष्टिभिः ॥५-४७-२२॥",
  "स ताञ्छरांस्तस्य हरिर्विमोक्षयंश्चचार वीरः पथि वायुसेविते ।\nशरान्तरे मारुतवद् विनिष्पतन्मनोजवः संयति भीमविक्रमः ॥५-४७-२३॥",
  "तमात्तबाणासनमाहवोन्मुखंखमास्तृणन्तं विविधैः शरोत्तमैः ।\nअवैक्षताक्षं बहुमानचक्षुषाजगाम चिन्तां स च मारुतात्मजः ॥५-४७-२४॥",
  "ततः शरैर्भिन्नभुजान्तरः कपिःकुमारवर्येण महात्मना नदन् ।\nमहाभुजः कर्मविशेषतत्त्वविद्विचिन्तयामास रणे पराक्रमम् ॥५-४७-२५॥",
  "अबालवद् बालदिवाकरप्रभःकरोत्ययं कर्म महन्महाबलः ।\nन चास्य सर्वाहवकर्मशालिनःप्रमापणे मे मतिरत्र जायते ॥५-४७-२६॥",
  "अयं महात्मा च महांश्च वीर्यतःसमाहितश्चातिसहश्च संयुगे ।\nअसंशयं कर्मगुणोदयादयंसनागयक्षैर्मुनिभिश्च पूजितः ॥५-४७-२७॥",
  "पराक्रमोत्साहविवृद्धमानसःसमीक्षते मां प्रमुखोऽग्रतः स्थितः ।\nपराक्रमो ह्यस्य मनांसि कम्पयेत्सुरासुराणामपि शीघ्रकारिणः ॥५-४७-२८॥",
  "न खल्वयं नाभिभवेदुपेक्षितःपराक्रमो ह्यस्य रणे विवर्धते ।\nप्रमापणं ह्यस्य ममाद्य रोचतेन वर्धमानोऽग्निरुपेक्षितुं क्षमः ॥५-४७-२९॥",
  "इति प्रवेगं तु परस्य तर्कयन्स्वकर्मयोगं च विधाय वीर्यवान् ।\nचकार वेगं तु महाबलस्तदामतिं च चक्रेऽस्य वधे तदानीम् ॥५-४७-३०॥",
  "स तस्य तानष्ट वरान् महाहयान्समाहितान् भारसहान् विवर्तने ।\nजघान वीरः पथि वायुसेवितेतलप्रहारैः पवनात्मजः कपिः ॥५-४७-३१॥",
  "ततस्तलेनाभिहतो महारथःस तस्य पिङ्गाधिपमन्त्रिनिर्जितः ।\nस भग्ननीडः परिवृत्तकूबरःपपात भूमौ हतवाजिरम्बरात् ॥५-४७-३२॥",
  "स तं परित्यज्य महारथो रथंसकार्मुकः खड्गधरः खमुत्पतन् ।\nततोऽभियोगादृषिरुग्रवीर्यवान्विहाय देहं मरुतामिवालयम् ॥५-४७-३३॥",
  "कपिस्ततस्तं विचरन्तमम्बरेपतत्त्रिराजानिलसिद्धसेविते ।\nसमेत्य तं मारुतवेगविक्रमःक्रमेण जग्राह च पादयोर्दृढम् ॥५-४७-३४॥",
  "स तं समाविध्य सहस्रशः कपिर्महोरगं गृह्य इवाण्डजेश्वरः ।\nमुमोच वेगात् पितृतुल्यविक्रमोमहीतले संयति वानरोत्तमः ॥५-४७-३५॥",
  "स भग्नबाहूरुकटीपयोधरःक्षरन्नसृङ्निर्मथितास्थिलोचनः ।\nसम्भिन्नसंधिः प्रविकीर्णबन्धनोहतः क्षितौ वायुसुतेन राक्षसः ॥५-४७-३६॥",
  "महाकपिर्भूमितले निपीड्य तंचकार रक्षोऽधिपतेर्महद्भयम् ।\nमहर्षिभिश्चक्रचरैः समागतैःसमेत्य भूतैश्च सयक्षपन्नगैः ।\nसुरैश्च सेन्द्रैर्भृशजातविस्मयैर्हते कुमारे स कपिर्निरीक्षितः ॥५-४७-३७॥",
  "निहत्य तं वज्रिसुतोपमं रणेकुमारमक्षं क्षतजोपमेक्षणम् ।\nतदेव वीरोऽभिजगाम तोरणंकृतक्षणः काल इव प्रजाक्षये ॥५-४७-३८॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे सप्तचत्वारिंशः सर्गः ॥५-४७॥"
]