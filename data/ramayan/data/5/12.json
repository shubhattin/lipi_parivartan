[
  "श्रीमद्वाल्मीकीयरामायणे सुन्दरकाण्डे हनूमद्विषादः नाम द्वादशः सर्गः ॥५-१२॥",
  "स तस्य मध्ये भवनस्य संस्थितो लतागृहांश्चित्रगृहान् निशागृहान् ।\nजगाम सीतां प्रतिदर्शनोत्सुको न चैव तां पश्यति चारुदर्शनाम् ॥५-१२-१॥",
  "स चिन्तयामास ततो महाकपिः प्रियामपश्यन् रघुनन्दनस्य ताम् ।\nध्रुवं न सीता ध्रियते यथा न मे विचिन्वतो दर्शनमेति मैथिली ॥५-१२-२॥",
  "सा राक्षसानां प्रवरेण जानकी स्वशीलसंरक्षणतत्परा सती ।\nअनेन नूनं प्रति दुष्टकर्मणा हता भवेदार्यपथे परे स्थिता ॥५-१२-३॥",
  "विरूपरूपा विकृता विवर्चसो महानना दीर्घविरूपदर्शनाः ।\nसमीक्ष्य ता राक्षसराजयोषितो भयाद् विनष्टा जनकेश्वरात्मजा ॥५-१२-४॥",
  "सीतामदृष्ट्वा ह्यनवाप्य पौरुषं विहृत्य कालं सह वानरैश्चिरम् ।\nन मेऽस्ति सुग्रीवसमीपगा गतिः सुतीक्ष्णदण्डो बलवांश्च वानरः ॥५-१२-५॥",
  "दृष्टमन्तःपुरं सर्वं दृष्टा रावणयोषितः ।\nन सीता दृश्यते साध्वी वृथा जातो मम श्रमः ॥५-१२-६॥",
  "किं नु मां वानराः सर्वे गतं वक्ष्यन्ति संगताः ।\nगत्वा तत्र त्वया वीर किं कृतं तद् वदस्व नः ॥५-१२-७॥",
  "अदृष्ट्वा किं प्रवक्ष्यामि तामहं जनकात्मजाम् ।\nध्रुवं प्रायमुपासिष्ये कालस्य व्यतिवर्तने ॥५-१२-८॥",
  "किं वा वक्ष्यति वृद्धश्च जाम्बवानंगदश्च सः ।\nगतं पारं समुद्रस्य वानराश्च समागताः ॥५-१२-९॥",
  "अनिर्वेदः श्रियो मूलमनिर्वेदः परं सुखम् ।\nभूयस्तत्र विचेष्यामि न यत्र विचयः कृतः ॥५-१२-१०॥",
  "अनिर्वेदो हि सततं सर्वार्थेषु प्रवर्तकः ।\nकरोति सफलं जन्तोः कर्म यच्च करोति सः ॥५-१२-११॥",
  "तस्मादनिर्वेदकरं यत्नं चेष्टेऽहमुत्तमम् ।\nअदृष्टांश्च विचेष्यामि देशान् रावणपालितान् ॥५-१२-१२॥",
  "आपानशाला विचितास्तथा पुष्पगृहाणि च ।\nचित्रशालाश्च विचिता भूयः क्रीडागृहाणि च ॥५-१२-१३॥",
  "निष्कुटान्तररथ्याश्च विमानानि च सर्वशः ।\nइति संचिन्त्य भूयोऽपि विचेतुमुपचक्रमे ॥५-१२-१४॥",
  "भूमीगृहांश्चैत्यगृहान् गृहातिगृहकानपि ।\nउत्पतन् निपतंश्चापि तिष्ठन् गच्छन् पुनः क्वचित् ॥५-१२-१५॥",
  "अपवृण्वंश्च द्वाराणि कपाटान्यवघट्टयन् ।\nप्रविशन् निष्पतंश्चापि प्रपतन्नुत्पतन्निव ॥५-१२-१६॥",
  "सर्वमप्यवकाशं स विचचार महाकपिः ।\nचतुरंगुलमात्रोऽपि नावकाशः स विद्यते ।\nरावणान्तःपुरे तस्मिन् यं कपिर्न जगाम सः ॥५-१२-१७॥",
  "प्राकारान्तरवीथ्यश्च वेदिकाश्चैत्यसंश्रयाः ।\nश्वभ्राश्च पुष्करिण्यश्च सर्वं तेनावलोकितम् ॥५-१२-१८॥",
  "राक्षस्यो विविधाकारा विरूपा विकृतास्तथा ।\nदृष्टा हनुमता तत्र न तु सा जनकात्मजा ॥५-१२-१९॥",
  "रूपेणाप्रतिमा लोके परा विद्याधरस्त्रियः ।\nदृष्टा हनुमता तत्र न तु राघवनन्दिनी ॥५-१२-२०॥",
  "नागकन्या वरारोहाः पूर्णचन्द्रनिभाननाः ।\nदृष्टा हनुमता तत्र न तु सा जनकात्मजा ॥५-१२-२१॥",
  "प्रमथ्य राक्षसेन्द्रेण नागकन्या बलाद्धृताः ।\nदृष्टा हनुमता तत्र न सा जनकनन्दिनी ॥५-१२-२२॥",
  "सोऽपश्यंस्तां महाबाहुः पश्यंश्चान्या वरस्त्रियः ।\nविषसाद महाबाहुर्हनूमान् मारुतात्मजः ॥५-१२-२३॥",
  "उद्योगं वानरेन्द्राणां प्लवनं सागरस्य च ।\nव्यर्थं वीक्ष्यानिलसुतश्चिन्तां पुनरुपागतः ॥५-१२-२४॥",
  "अवतीर्य विमानाच्च हनूमान् मारुतात्मजः ।\nचिन्तामुपजगामाथ शोकोपहतचेतनः ॥५-१२-२५॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे द्वादशः सर्गः ॥५-१२॥"
]