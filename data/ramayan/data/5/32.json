[
  "श्रीमद्वाल्मीकीयरामायणे सुन्दरकाण्डे सीतवितर्कः नाम द्वात्रिंशः सर्गः ॥५-३२॥",
  "ततः शाखान्तरे लीनं दृष्ट्वा चलितमानसा ।\nवेष्टितार्जुनवस्त्रं तं विद्युत्संघातपिंगलम् ॥५-३२-१॥",
  "सा ददर्श कपिं तत्र प्रश्रितं प्रियवादिनम् ।\nफुल्लाशोकोत्कराभासं तप्तचामीकरेक्षणम् ॥५-३२-२॥",
  "साथ दृष्ट्वा हरिश्रेष्ठं विनीतवदवस्थितम् ।\nमैथिली चिन्तयामास विस्मयं परमं गता ॥५-३२-३॥",
  "अहो भीममिदं सत्त्वं वानरस्य दुरासदम् ।\nदुर्निरीक्ष्यमिदं मत्वा पुनरेव मुमोह सा ॥५-३२-४॥",
  "विललाप भृशं सीता करुणं भयमोहिता ।\nराम रामेति दुःखार्ता लक्ष्मणेति च भामिनी ॥५-३२-५॥",
  "रुरोद सहसा सीता मन्दमन्दस्वरा सती ।\nसाथ दृष्ट्वा हरिवरं विनीतवदुपागतम् ।\nमैथिली चिन्तयामास स्वप्नोऽयमिति भामिनी ॥५-३२-६॥",
  "सा वीक्षमाणा पृथुभुग्नवक्त्रंशाखामृगेन्द्रस्य यथोक्तकारम् ।\nददर्श पिंगप्रवरं महार्हंवातात्मजं बुद्धिमतां वरिष्ठम् ॥५-३२-७॥",
  "सा तं समीक्ष्यैव भृशं विपन्नागतासुकल्पेव बभूव सीता ।\nचिरेण संज्ञां प्रतिलभ्य चैवंविचिन्तयामास विशालनेत्रा ॥५-३२-८॥",
  "स्वप्नो मयायं विकृतोऽद्य दृष्टःशाखामृगः शास्त्रगणैर्निषिद्धः ।\nस्वस्त्यस्तु रामाय सलक्ष्मणायतथा पितुर्मे जनकस्य राज्ञः ॥५-३२-९॥",
  "स्वप्नो हि नायं नहि मेऽस्ति निद्राशोकेन दुःखेन च पीडितायाः ।\nसुखं हि मे नास्ति यतो विहीनातेनेन्दुपूर्णप्रतिमाननेन ॥५-३२-१०॥",
  "रामेति रामेति सदैव बुद्ध्याविचिन्त्य वाचा ब्रुवती तमेव ।\nतस्यानुरूपं च कथां तदर्थामेवं प्रपश्यामि तथा शृणोमि ॥५-३२-११॥",
  "अहं हि तस्याद्य मनोभवेनसम्पीडिता तद्गतसर्वभावा ।\nविचिन्तयन्ती सततं तमेवतथैव पश्यामि तथा शृणोमि ॥५-३२-१२॥",
  "मनोरथः स्यादिति चिन्तयामितथापि बुद्ध्यापि वितर्कयामि ।\nकिं कारणं तस्य हि नास्ति रूपंसुव्यक्तरूपश्च वदत्ययं माम् ॥५-३२-१३॥",
  "नमोऽस्तु वाचस्पतये सवज्रिणेस्वयम्भुवे चैव हुताशनाय ।\nअनेन चोक्तं यदिदं ममाग्रतोवनौकसा तच्च तथास्तु नान्यथा ॥५-३२-१४॥",
  "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे द्वात्रिंशः सर्गः ॥५-३२॥"
]