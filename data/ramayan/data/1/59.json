[
  "श्रीमद्वाल्मीकीयरामायणे बालकाण्डे वासिष्ठशापः नाम एकोनषष्ठितमः सर्गः ॥१-५९॥",
  "उक्तवाक्यं तु राजानं कृपया कुशिकात्मजः ।\nअब्रवीन्मधुरं वाक्यं साक्षाच्चण्डालतां गतम् ॥१-५९-१॥",
  "इक्ष्वाको स्वागतं वत्स जानामि त्वां सुधार्मिकम् ।\nशरणं ते प्रदास्यामि मा भैषीर्नृपपुंगव ॥१-५९-२॥",
  "अहमामन्त्रये सर्वान् महर्षीन् पुण्यकर्मणः ।\nयज्ञसाह्यकरान् राजंस्ततो यक्ष्यसि निर्वृतः ॥१-५९-३॥",
  "गुरुशापकृतं रूपं यदिदं त्वयि वर्तते ।\nअनेन सह रूपेण सशरीरो गमिष्यसि ॥१-५९-४॥",
  "हस्तप्राप्तमहं मन्ये स्वर्गं तव नराधिप ।\nयस्त्वं कौशिकमागम्य शरण्यं शरणागतः ॥१-५९-५॥",
  "एवमुक्त्वा महातेजाः पुत्रान् परमधार्मिकान् ।\nव्यादिदेश महाप्राज्ञान् यज्ञसम्भारकारणात् ॥१-५९-६॥",
  "सर्वान् शिष्यान् समाहूय वाक्यमेतदुवाच ह ।\nसर्वानृषीन् सवासिष्ठानानयध्वं ममाज्ञया ॥१-५९-७॥",
  "सशिष्यान् सुहृदश्चैव सर्त्विजः सुबहुश्रुतान् ।\nयदन्यो वचनं ब्रूयान्मद्वाक्यबलचोदितः ॥१-५९-८॥",
  "तत् सर्वमखिलेनोक्तं ममाख्येयमनादृतम् ।\nतस्य तद् वचनं श्रुत्वा दिशो जग्मुस्तदाज्ञया ॥१-५९-९॥",
  "आजग्मुरथ देशेभ्यः सर्वेभ्यो ब्रह्मवादिनः ।\nते च शिष्याः समागम्य मुनिं ज्वलिततेजसम् ॥१-५९-१०॥",
  "ऊचुश्च वचनं सर्वं सर्वेषां ब्रह्मवादिनाम् ।\nश्रुत्वा ते वचनं सर्वे समायान्ति द्विजातयः ॥१-५९-११॥",
  "सर्वदेशेषु चागच्छन् वर्जयित्वा महोदयम् ।\nवासिष्ठं यच्छतं सर्वं क्रोधपर्याकुलाक्षरम् ॥१-५९-१२॥",
  "यथाह वचनं सर्वं शृणु त्वं मुनिपुंगव ।\nक्षत्रियो याजको यस्य चण्डालस्य विशेषतः ॥१-५९-१३॥",
  "कथं सदसि भोक्तारो हविस्तस्य सुरर्षयः ।\nब्राह्मणा वा महात्मानो भुक्त्वा चाण्डालभोजनम् ॥१-५९-१४॥",
  "कथं स्वर्गं गमिष्यन्ति विश्वामित्रेण पालिताः ।\nएतद् वचननैष्ठुर्यमूचुः संरक्तलोचनाः ॥१-५९-१५॥",
  "वासिष्ठा मुनिशार्दूल सर्वे सहमहोदयाः ।\nतेषां तद् वचनं श्रुत्वा सर्वेषां मुनिपुंगवः ॥१-५९-१६॥",
  "क्रोधसंरक्तनयनः सरोषमिदमब्रवीत् ।\nयद् दूषयन्त्यदुष्टं मां तप उग्रं समास्थितम् ॥१-५९-१७॥",
  "भस्मीभूता दुरात्मानो भविष्यन्ति न संशयः ।\nअद्य ते कालपाशेन नीता वैवस्वतक्षयम् ॥१-५९-१८॥",
  "सप्तजातिशतान्येव मृतपाः सम्भवन्तु ते ।\nश्वमांसनियताहारा मुष्टिका नाम निर्घृणाः ॥१-५९-१९॥",
  "विकृताश्च विरूपाश्च लोकाननुचरन्त्विमान् ।\nमहोदयश्च दुर्बुद्धिर्मामदूष्यं ह्यदूषयत् ॥१-५९-२०॥",
  "दूषितः सर्वलोकेषु निषादत्वं गमिष्यति ।\nप्राणातिपातनिरतो निरनुक्रोशतां गतः ॥१-५९-२१॥",
  "दीर्घकालं मम क्रोधाद् दुर्गतिं वर्तयिष्यति ।\nएतावदुक्त्वा वचनं विश्वामित्रो महातपाः ।\nविरराम महातेजा ऋषिमध्ये महामुनिः ॥१-५९-२२॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे एकोनषष्ठितमः सर्गः ॥१-५९॥"
]