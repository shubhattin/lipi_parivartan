[
  "श्रीमद्वाल्मीकीयरामायणे बालकाण्डे गङ्गावतरणम् नाम त्रिचत्वारिशः सर्गः ॥१-४३॥",
  "देवदेवे गते तस्मिन् सोऽङ्गुष्ठाग्रनिपीडिताम् ।\nकृत्वा वसुमतीं राम वत्सरं समुपासत ॥१-४३-१॥",
  "अथ संवत्सरे पूर्णे सर्वलोकनमस्कृतः ।\nउमापतिः पशुपती राजानमिदमब्रवीत् ॥१-४३-२॥",
  "प्रीतस्तेऽहं नरश्रेष्ठ करिष्यामि तव प्रियम् ।\nशिरसा धारयिष्यामि शैलराजसुतामहम् ॥१-४३-३॥",
  "ततो हैमवती ज्येष्ठा सर्वलोकनमस्कृता ।\nतदा सातिमहद्रूपं कृत्वा वेगं च दुःसहम् ॥१-४३-४॥",
  "आकाशादपतद् राम शिवे शिवशिरस्युत ।\nअचिन्तयच्च सा देवी गङ्गा परमदुर्धरा ॥१-४३-५॥",
  "विशाम्यहं हि पातालं स्त्रोतसा गृह्य शङ्करम् ।\nतस्यावलेपनं ज्ञात्वा क्रुद्धस्तु भगवान् हरः ॥१-४३-६॥",
  "तिरोभावयितुं बुद्धिं चक्रे त्रिनयनस्तदा ।\nसा तस्मिन् पतिता पुण्या पुण्ये रुद्रस्य मूर्धनि ॥१-४३-७॥",
  "हिमवत्प्रतिमे राम जटामण्डलगह्वरे ।\nसा कथंचिन्महीं गन्तुं नाशक्नोद् यत्नमास्थिता ॥१-४३-८॥",
  "नैव सा निर्गमं लेभे जटामण्डलमन्ततः ।\nतत्रैवाबभ्रमद् देवी संवत्सरगणान् बहून् ॥१-४३-९॥",
  "तामपश्यत् पुनस्तत्र तपः परममास्थितः ।\nस तेन तोषितश्चासीदत्यन्तं रघुनन्दन ॥१-४३-१०॥",
  "विससर्ज ततो गङ्गां हरो बिन्दुसरः प्रति ।\nतस्यां विसृज्यमानायां सप्त स्रोतांसि जज्ञिरे ॥१-४३-११॥",
  "ह्लादिनी पावनी चैव नलिनी च तथैव च ।\nतिस्रः प्राचीं दिशं जग्मुर्गङ्गाः शिवजलाः शुभाः ॥१-४३-१२॥",
  "सुचक्षुश्चैव सीता च सिन्धुश्चैव महानदी ।\nतिस्रश्चैता दिशं जग्मुः प्रतीचीं तु दिशं शुभाः ॥१-४३-१३॥",
  "सप्तमी चान्वगात् तासां भगीरथरथं तदा ।\nभगीरथोऽपि राजर्षिर्दिव्यं स्यंदनमास्थितः ॥१-४३-१४॥",
  "प्रायादग्रे महातेजा गङ्गा तं चाप्यनुव्रजत् ।\nगगनाच्छङ्करशिरस्ततो धरणिमागता ॥१-४३-१५॥",
  "असर्पत जलं तत्र तीव्रशब्दपुरस्कृतम् ।\nमत्स्यकच्छपसङ्घैश्च शिंशुमारगणैस्तथा ॥१-४३-१६॥",
  "पतद्भिः पतितैश्चैव व्यरोचत वसुंधरा ।\nततो देवर्षिगन्धर्वा यक्षसिद्धगणास्तथा ॥१-४३-१७॥",
  "व्यलोकयन्त ते तत्र गगनाद् गां गतां तदा ।\nविमानैर्नगराकारैर्हयैर्गजवरैस्तदा ॥१-४३-१८॥",
  "पारिप्लवगताश्चापि देवतास्तत्र विष्ठिताः ।\nतदद्भुतमिमं लोके गङ्गावतरमुत्तमम् ॥१-४३-१९॥",
  "दिदृक्षवो देवगणाः समीयुरमितौजसः ।\nसम्पतद्भिः सुरगणैस्तेषां चाभरणौजसा ॥१-४३-२०॥",
  "शतादित्यमिवाभाति गगनं गततोयदम् ।\nशिंशुमारोरगगणैर्मीनैरपि च चञ्चलैः ॥१-४३-२१॥",
  "विद्युद्भिरिव विक्षिप्तैराकाशमभवत् तदा ।\nपाण्डुरैः सलिलोत्पीडैः कीर्यमाणैः सहस्रधा ॥१-४३-२२॥",
  "शारदाभ्रैरिवाकीर्णं गगनं हंससम्प्लवैः ।\nक्वचिद् द्रुततरं याति कुटिलं क्वचिदायतम् ॥१-४३-२३॥",
  "विनतं क्वचिदुद्भूतं क्वचिद् याति शनैः शनैः ।\nसलिलेनैव सलिलं क्वचिदभ्याहतं पुनः ॥१-४३-२४॥",
  "मुहुरूर्ध्वपथं गत्वा पपात वसुधां पुनः ।\nतच्छङ्करशिरोभ्रष्टं भ्रष्टं भूमितले पुनः ॥१-४३-२५॥",
  "व्यरोचत तदा तोयं निर्मलं गतकल्मषम् ।\nतत्रर्षिगणगन्धर्वा वसुधातलवासिनः ॥१-४३-२६॥",
  "भवाङ्गपतितं तोयं पवित्रमिति पस्पृशुः ।\nशापात् प्रपतिता ये च गगनाद् वसुधातलम् ॥१-४३-२७॥",
  "कृत्वा तत्राभिषेकं ते बभूवुर्गतकल्मषाः ।\nधूपपापाः पुनस्तेन तोयेनाथ शुभान्विताः ॥१-४३-२८॥",
  "पुनराकाशमाविश्य स्वाँल्लोकान् प्रतिपेदिरे ।\nमुमुदे मुदितो लोकस्तेन तोयेन भास्वता ॥१-४३-२९॥",
  "कृताभिषेको गङ्गायां बभूव गतकल्मषः ।\nभगीरथो हि राजर्षिर्दिव्यं स्यन्दनमास्थितः ॥१-४३-३०॥",
  "प्रायादग्रे महाराजास्तं गङ्गा पृष्ठतोऽन्वगात् ।\nदेवाः सर्षिगणाः सर्वे दैत्यदानवराक्षसाः ॥१-४३-३१॥",
  "गन्धर्वयक्षप्रवराः सकिन्नरमहोरगाः ।\nसर्वाश्चाप्सरसो राम भगीरथरथानुगाः ॥१-४३-३२॥",
  "गङ्गामन्वगमन् प्रीताः सर्वे जलचराश्च ये ।\nयतो भगीरथो राजा ततो गङ्गा यशस्विनी ॥१-४३-३३॥",
  "जगाम सरितां श्रेष्ठा सर्वपापप्रणाशिनी ।\nततो हि यजमानस्य जह्नोरद्भुतकर्मणः ॥१-४३-३४॥",
  "गङ्गा सम्प्लावयामास यज्ञवाटं महत्मनः ।\nतस्यावलेपनं ज्ञात्वा क्रुद्धो जह्नुश्च राघव ॥१-४३-३५॥",
  "अपिबत् तु जलं सर्वं गङ्गयाः परमाद्भुतम् ।\nततो देवाः सगन्घर्वा ऋषयश्च सुविस्मिताः ॥१-४३-३६॥",
  "पूजयन्ति महात्मानं जह्नुं पुरुषसत्तमम् ।\nगङ्गां चापि नयन्ति स्म दुहितृत्वे महात्मनः ॥१-४३-३७॥",
  "ततस्तुष्टो महातेजाः श्रोत्राभ्यामसृजत् प्रभुः ।\nतस्माज्जह्नुसुता गङ्गा प्रोच्यते जाह्नवीति च ॥१-४३-३८॥",
  "जगाम च पुनर्गङ्गा भगीरथरथानुगा ।\nसागरं चापि सम्प्रप्ता सा सरित्प्रवरा तदा ॥१-४३-३९॥",
  "रसातलमुपागच्छत् सिद्ध्यर्थं तस्य कर्मणः ।\nभगीरथोऽपि राजार्षिर्गङ्गामादाय यत्नतः ॥१-४३-४०॥",
  "पितमहान् भस्मकृतानपश्यद् गतचेतनः ।\nअथ तद्भस्मनां राशिं गङ्गासलिलमुत्तमम् ।\nप्लावयत् पूतपाप्मानः स्वर्गं प्राप्ता रघूत्तम ॥१-४३-४१॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे त्रिचत्वारिशः सर्गः ॥१-४३॥"
]