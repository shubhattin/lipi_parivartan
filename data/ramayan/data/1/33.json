[
  "अथ श्रीमद्वाल्मीकीयरामायणे बालकाण्डे ब्रह्मदत्तविवाहः नाम त्रयस्त्रिंशः सर्गः ॥१-३३॥",
  "तस्य तद्वचनं श्रुत्वा कुशनाभस्य धीमतः ।\nशिरोभिश्चरणौ स्पृष्ट्वा कन्याशतमभाषत ॥१-३३-१॥",
  "वायुः सर्वात्मको राजन् प्रधर्षयितुमिच्छति ।\nअशुभं मार्गमास्थाय न धर्मं प्रत्यवेक्षते ॥१-३३-२॥",
  "पितृमत्यः स्म भद्रं ते स्वच्छन्दे न वयं स्थिताः ।\nपितरं नो वृणीष्व त्वं यदि नो दास्यते तव ॥१-३३-३॥",
  "तेन पापानुबन्धेन वचनं न प्रतीच्छता ।\nएवं ब्रुवन्त्यः सर्वाः स्म वायुनाभिहता भृशम् ॥१-३३-४॥",
  "तासां तु वचनं श्रुत्वा राजा परमधार्मिकः ।\nप्रत्युवाच महातेजाः कन्याशतमनुत्तमम् ॥१-३३-५॥",
  "क्षान्तं क्षमावतां पुत्र्यः कर्तव्यं सुमहत् कृतम् ।\nऐकमत्यमुपागम्य कुलं चावेक्षितं मम ॥१-३३-६॥",
  "अलङ्कारो हि नारीणां क्षमा तु पुरुषस्य वा ।\nदुष्करं तच्च वै क्षान्तं त्रिदशेषु विशेषतः ॥१-३३-७॥",
  "यादृशी वः क्षमा पुत्र्यः सर्वासामविशेषतः ।\nक्षमा दानं क्षमा सत्यं क्षमा यज्ञाश्च पुत्रिकाः ॥१-३३-८॥",
  "क्षमा यशः क्षमा धर्मः क्षमायां विष्ठितं जगत् ।\nविसृज्य कन्याः काकुत्स्थ राजा त्रिदशविक्रमः ॥१-३३-९॥",
  "मन्त्रज्ञो मन्त्रयामास प्रदानं सह मन्त्रिभिः ।\nदेशे काले च कर्तव्यं सदृशे प्रतिपादनम् ॥१-३३-१०॥",
  "एतस्मिन्नेव काले तु चूली नाम महाद्युतिः ।\nऊर्ध्वरेताः शुभाचारो ब्राह्मं तप उपागमत् ॥१-३३-११॥",
  "तपस्यन्तमृषिं तत्र गन्धर्वी पर्युपासते ।\nसोमदा नाम भद्रं ते ऊर्मिलातनया तदा ॥१-३३-१२॥",
  "सा च तं प्रणता भूत्वा शुश्रूषणपरायणा ।\nउवास काले धर्मिष्ठा तस्यास्तुष्टोऽभवद् गुरुः ॥१-३३-१३॥",
  "स च तां कालयोगेन प्रोवाच रघुनन्दन ।\nपरितुष्टोऽस्मि भद्रं ते किं करोमि तव प्रियम् ॥१-३३-१४॥",
  "परितुष्टं मुनिं ज्ञात्वा गन्धर्वी मधुरस्वरम् ।\nउवाच परमप्रीता वाक्यज्ञा वाक्यकोविदम् ॥१-३३-१५॥",
  "लक्ष्म्या समुदितो ब्राह्म्या ब्रह्मभूतो महातपाः ।\nब्राह्मेण तपसा युक्तं पुत्रमिच्छामि धार्मिकम् ॥१-३३-१६॥",
  "अपतिश्चास्मि भद्रं ते भार्या चास्मि न कस्यचित् ।\nब्राह्मेणोपगतायाश्च दातुमर्हसि मे सुतम् ॥१-३३-१७॥",
  "तस्याः प्रसन्नो ब्रह्मर्षिर्ददौ ब्राह्ममनुत्तमम् ।\nब्रह्मदत्त इति ख्यातं मानसं चूलिनः सुतम् ॥१-३३-१८॥",
  "स राजा ब्रह्मदत्तस्तु पुरीमध्यवसत् तदा ।\nकाम्पिल्यां परया लक्ष्म्या देवराजो यथा दिवम् ॥१-३३-१९॥",
  "स बुद्धिं कृतवान् राजा कुशनाभः सुधार्मिकः ।\nब्रह्मदत्ताय काकुत्स्थ दातुं कन्याशतं तदा ॥१-३३-२०॥",
  "तमाहूय महातेजा ब्रह्मदत्तं महीपतिः ।\nददौ कन्याशतं राजा सुप्रीतेनान्तरात्मना ॥१-३३-२१॥",
  "यथाक्रमं तदा पाणिं जग्राह रघुनन्दन ।\nब्रह्मदत्तो महीपालस्तासां देवपतिर्यथा ॥१-३३-२२॥",
  "स्पृष्टमात्रे तदा पाणौ विकुब्जा विगतज्वराः ।\nयुक्तं परमया लक्ष्म्या बभौ कन्याशतं तदा ॥१-३३-२३॥",
  "स दृष्ट्वा वायुना मुक्ताः कुशनाभो महीपतिः ।\nबभूव परमप्रीतो हर्षं लेभे पुनः पुनः ॥१-३३-२४॥",
  "कृतोद्वाहं तु राजानं ब्रह्मदत्तं महीपतिम् ।\nसदारं प्रेषयामास सोपाध्यायगणं तदा ॥१-३३-२५॥",
  "सोमदापि सुतं दृष्ट्वा पुत्रस्य सदृशीं क्रियाम् ।\nयथान्यायं च गन्धर्वी स्नुषास्ताः प्रत्यनन्दत ।\nस्पृष्ट्वा स्पृष्ट्वा च ताः कन्याः कुशनाभं प्रशस्य च ॥१-३३-२६॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे ब्रह्मदत्तविवाहः नाम त्रयस्त्रिंशः सर्गः ॥१-३३॥"
]