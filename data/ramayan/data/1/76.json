[
  "श्रीमद्वाल्मीकीयरामायणे बालकाण्डे जामदग्न्यप्रतिष्टम्भः नाम षट्सप्ततितमः सर्गः ॥१-७६॥",
  "श्रुत्वा तु जामदग्न्यस्य वाक्यं दाशरथिस्तदा ।\nगौरवाद्यन्त्रितकथः पितू राममथाब्रवीत् ॥१-७६-१॥",
  "कृतवानसि यत् कर्म श्रुतवानस्मि भार्गव ।\nअनुरुध्यामहे ब्रह्मन् पितुरानृण्यमास्थितः ॥१-७६-२॥",
  "वीर्यहीनमिवाशक्तं क्षत्रधर्मेण भार्गव ।\nअवजानासि मे तेजः पश्य मेऽद्य पराक्रमम् ॥१-७६-३॥",
  "इत्युक्त्वा राघवः क्रुद्धो भार्गवस्य वरायुधम् ।\nशरं च प्रतिजग्राह हस्ताल्लघुपराक्रमः ॥१-७६-४॥",
  "आरोप्य स धनू रामः शरं सज्यं चकार ह ।\nजामदग्न्यं ततो रामं रामः क्रुद्धोऽब्रवीदिदम् ॥१-७६-५॥",
  "ब्राह्मणोऽसीति पूज्यो मे विश्वामित्रकृतेन च ।\nतस्माच्छक्तो न ते राम मोक्तुं प्राणहरं शरम् ॥१-७६-६॥",
  "इमां वा त्वद्गतिं राम तपोबलसमर्जितान् ।\nलोकानप्रतिमान् वापि हनिष्यामीति मे मतिः ॥१-७६-७॥",
  "न ह्ययं वैष्णवो दिव्यः शरः परपुरंजयः ।\nमोघः पतति वीर्येण बलदर्पविनाशनः ॥१-७६-८॥",
  "वरायुधधरं रामं द्रष्टुं सर्षिगणाः सुराः ।\nपितामहं पुरस्कृत्य समेतास्तत्र सर्वशः ॥१-७६-९॥",
  "गन्धर्वाप्सरसश्चैव सिद्धचारणकिन्नराः ।\nयक्षराक्षसनागाश्च तद् द्रष्टुं महदद्भुतम् ॥१-७६-१०॥",
  "जडीकृते तदा लोके रामे वरधनुर्धरे ।\nनिर्वीर्यो जामदग्न्योऽसौ रामो राममुदैक्षत ॥१-७६-११॥",
  "तेजोभिर्गतवीर्यत्वाज्जामदग्न्यो जडीकृतः ।\nरामं कमलपत्राक्षं मन्दं मन्दमुवाच ह ॥१-७६-१२॥",
  "काश्यपाय मया दत्ता यदा पूर्वं वसुंधरा ।\nविषये मे न वस्तव्यमिति मां काश्यपोऽब्रवीत् ॥१-७६-१३॥",
  "सोऽहं गुरुवचः कुर्वन् पृथिव्यां न वसे निशाम् ।\nतदाप्रभृति काकुत्स्थ कृता मे काश्यपस्य ह ॥१-७६-१४॥",
  "तामिमां मद्गतिं वीर हन्तुं नार्हसि राघव ।\nमनोजवं गमिष्यामि महेन्द्रं पर्वतोत्तमम् ॥१-७६-१५॥",
  "लोकास्त्वप्रतिमा राम निर्जितास्तपसा मया ।\nजहि ताञ्छरमुख्येन मा भूत् कालस्य पर्ययः ॥१-७६-१६॥",
  "अक्षय्यं मधुहन्तारं जानामि त्वां सुरेश्वरम् ।\nधनुषोऽस्य परामर्शात् स्वस्ति तेऽस्तु परंतप ॥१-७६-१७॥",
  "एते सुरगणाः सर्वे निरीक्षन्ते समागताः ।\nत्वामप्रतिमकर्माणमप्रतिद्वन्द्वमाहवे ॥१-७६-१८॥",
  "न चेयं मम काकुत्स्थ व्रीडा भवितुमर्हति ।\nत्वया त्रैलोक्यनाथेन यदहं विमुखीकृतः ॥१-७६-१९॥",
  "शरमप्रतिमं राम मोक्तुमर्हसि सुव्रत ।\nशरमोक्षे गमिष्यामि महेन्द्रं पर्वतोत्तमम् ॥१-७६-२०॥",
  "तथा ब्रुवति रामे तु जामदग्न्ये प्रतापवान् ।\nरामो दाशरथिः श्रीमांश्चिक्षेप शरमुत्तमम् ॥१-७६-२१॥",
  "स हतान् दृश्य रामेण स्वाँल्लोकांस्तपसार्जितान् ।\nजामदग्न्यो जगामाशु महेन्द्रं पर्वतोत्तमम् ॥१-७६-२२॥",
  "ततो वितिमिराः सर्वा दिशश्चोपदिशस्तथा ।\nसुराः सर्षिगणा रामं प्रशशंसुरुदायुधम् ॥१-७६-२३॥",
  "रामं दाशरथिं रामो जामदग्न्यः प्रपूजितः ।\nततः प्रदक्षिणीकृत्य जगामात्मगतिं प्रभुः ॥१-७६-२४॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे षट्सप्ततितमः सर्गः ॥१-७६॥"
]