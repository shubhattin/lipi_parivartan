[
  "श्रीमद्वाल्मीकीयरामायणे बालकाण्डे रावणवधोपायः नाम पञ्चदशः सर्गः ॥१-१५॥",
  "मेधावी तु ततो ध्यात्वा स किञ्चिदिदमुत्तरम् ।\nलब्धसंज्ञस्ततस्तं तु वेदज्ञो नृपमब्रवीत् ॥१-१५-१॥",
  "इष्टिं तेऽहं करिष्यामि पुत्रीयां पुत्रकारणात् ।\nअथर्वशिरसि प्रोक्तैर्मन्त्रैः सिद्धां विधानतः ॥१-१५-२॥",
  "ततः प्राक्रमदिष्टिं तां पुत्रीयां पुत्रकारणात् ।\nजुहावाग्नौ च तेजस्वी मन्त्रदृष्टेन कर्मणा ॥१-१५-३॥",
  "ततो देवाः सगन्धर्वाः सिद्धाश्च परमर्षयः ।\nभागप्रतिग्रहार्थं वै समवेता यथाविधि ॥१-१५-४॥",
  "ताः समेत्य यथान्यायं तस्मिन् सदसि देवताः ।\nअब्रुवँल्लोककर्तारं ब्रह्माणं वचनं ततः ॥१-१५-५॥",
  "भगवंस्त्वत्प्रसादेन रावणो नाम राक्षसः ।\nसर्वान् नो बाधते वीर्याच्छासितुं तं न शक्नुमः ॥१-१५-६॥",
  "त्वया तस्मै वरो दत्तः प्रीतेन भगवंस्तदा ।\nमानयन्तश्च तं नित्यं सर्वं तस्य क्षमामहे ॥१-१५-७॥",
  "उद्वेजयति लोकांस्त्रीनुच्छ्रितान् द्वेष्टि दुर्मतिः ।\nशक्रं त्रिदशराजानं प्रधर्षयितुमिच्छति ॥१-१५-८॥",
  "ऋषीन् यक्षान् सगन्धर्वान् ब्राह्मणानसुरांस्तदा ।\nअतिक्रामति दुर्धर्षो वरदानेन मोहितः ॥१-१५-९॥",
  "नैनं सूर्यः प्रतपति पार्श्वे वाति न मारुतः ।\nचलोर्मिमाली तं दृष्ट्वा समुद्रोऽपि न कम्पते ॥१-१५-१०॥",
  "तन्महन्नो भयं तस्माद् राक्षसाद् घोरदर्शनात् ।\nवधार्थं तस्य भगवन्नुपायं कर्तुमर्हसि ॥१-१५-११॥",
  "एवमुक्तः सुरैः सर्वैश्चिन्तयित्वा ततोऽब्रवीत् ।\nहन्तायं विदितस्तस्य वधोपायो दुरात्मनः ॥१-१५-१२॥",
  "तेन गन्धर्वयक्षाणां देवदानवरक्षसाम् ।\nअवध्योऽस्मीति वागुक्ता तथेत्युक्तं च तन्मया ॥१-१५-१३॥",
  "नाकीर्तयदवज्ञानात् तद् रक्षो मानुषांस्तदा ।\nतस्मात् स मानुषाद् वध्यो मृत्युर्नान्योऽस्य विद्यते ॥१-१५-१४॥",
  "एतच्छ्रुत्वा प्रियं वाक्यं ब्रह्मणा समुदाहृतम् ।\nदेवा महर्षयः सर्वे प्रहृष्टास्तेऽभवंस्तदा ॥१-१५-१५॥",
  "एतस्मिन्नन्तरे विष्णुरुपयातो महाद्युतिः ।\nशङ्खचक्रगदापाणिः पीतवासा जगत्पतिः ॥१-१५-१६॥",
  "वैनतेयं समारुह्य भास्करस्तोयदम् यथा ।\nतप्तहाटककेयूरो वन्द्यमानः सुरोत्तमैः ॥१-१५-१७॥",
  "ब्रह्मणा च समागत्य तत्र तस्थौ समाहितः ।\nतमब्रुवन् सुराः सर्वे समभिष्टूय संनताः ॥१-१५-१८॥",
  "त्वां नियोक्ष्यामहे विष्णो लोकानां हितकाम्यया ।\nराज्ञो दशरथस्य त्वमयोध्याधिपतेर्विभो ॥१-१५-१९॥",
  "धर्मज्ञस्य वदान्यस्य महर्षिसमतेजसः ।\nतस्य भार्यासु तिसृषु ह्रीश्रीकीर्त्युपमासु च ॥१-१५-२०॥",
  "विष्णो पुत्रत्वमागच्छ कृत्वाऽऽत्मानं चतुर्विधम् ।\nतत्र त्वं मानुषो भूत्वा प्रवृद्धं लोककण्टकम् ॥१-१५-२१॥",
  "अवध्यं दैवतैर्विष्णो समरे जहि रावणम् ।\nस हि देवान् सगन्धर्वान् सिद्धांश्च ऋषिसत्तमान् ॥१-१५-२२॥",
  "राक्षसो रावणो मूर्खो वीर्योद्रेकेण बाधते ।\nऋषयश्च ततस्तेन गन्धर्वाप्सरसस्तथा ॥१-१५-२३॥",
  "क्रीडन्तो नन्दनवने रौद्रेण विनिपातिताः ।\nवधार्थं वयमायातास्तस्य वै मुनिभिः सह ॥१-१५-२४॥",
  "सिद्धगन्धर्वयक्षाश्च ततस्त्वां श्ररणं गताः ।\nत्वं गतिः परमा देव सर्वेषाम् नः परंतपः ॥१-१५-२५॥",
  "वधाय देवशतॄणां नृणां लोके मनः कुरु ।\nएवं स्तुतस्तु देवेशो विष्णुस्त्रिदशपुंगवः ॥१-१५-२६॥",
  "पितामहपुरोगांस्तान् सर्वलोकनमस्कृतः ।\nअब्रवीत् त्रिदशान् सर्वान् समेतान् धर्मसंहितान् ॥१-१५-२७॥",
  "भयं त्यजत भद्रं वो हितार्थं युधि रावणम् ।\nसपुत्रपौत्रं सामात्यं समन्त्रिज्ञातिबान्धवम् ॥१-१५-२८॥",
  "हत्वा क्रूरं दुराधर्षं देवर्षीणां भयावहम् ।\nदशवर्षसहस्राणि दशवर्षशतानि च ॥१-१५-२९॥",
  "वत्स्यामि मानुषे लोके पालयन् पृथिवीमिमाम् ।\nएवं दत्त्वा वरं देवो देवानां विष्णुरात्मवान् ॥१-१५-३०॥",
  "मानुष्ये चिन्तयामास जन्मभूमिमथात्मनः ।\nततः पद्मपलाशाक्षः कृत्वात्मानं चतुर्विधम् ॥१-१५-३१॥",
  "पितरं रोचयामास तदा दशरथं नृपम् ।\nततो देवर्षिगन्धर्वाः सरुद्राः साप्सरोगणाः ।\nस्तुतिभिर्दिव्यरूपाभिस्तुष्टुवुर्मधुसूदनम् ॥१-१५-३२॥",
  "तमुद्धतं रावणमुग्रतेजसंप्रवृद्धदर्पं त्रिदशेश्वरद्विषम् ।\nविरावणं साधु तपस्विकण्टकंतपस्विनामुद्धर तं भयावहम् ॥१-१५-३३॥",
  "तमेव हत्वा सबलं सबान्धवम्विरावणं रावणमुग्रपौरुषम् ।\nस्वर्लोकमागच्छ गतज्वरश्चिरंसुरेन्द्रगुप्तं गतदोषकल्मषम् ॥१-१५-३४॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे पञ्चदशः सर्गः ॥१-१५॥"
]