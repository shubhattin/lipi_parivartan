[
  "श्रीमद्वाल्मीकीयरामायणे बालकाण्डे अहल्याशापमोक्षः नाम एकोनपञ्चाशः सर्गः ॥१-४९॥",
  "अफलस्तु ततः शक्रो देवानग्निपुरोगमान् ।\nअब्रवीत् त्रस्तनयनः सिद्धगन्धर्वचारणान् ॥१-४९-१॥",
  "कुर्वता तपसो विघ्नं गौतमस्य महात्मनः ।\nक्रोधमुत्पाद्य हि मया सुरकार्यमिदं कृतम् ॥१-४९-२॥",
  "अफलोऽस्मि कृतस्तेन क्रोधात् सा च निराकृता ।\nशापमोक्षेण महता तपोऽस्यापहृतं मया ॥१-४९-३॥",
  "तन्मां सुरवराः सर्वे सर्षिसङ्घाः सचारणाः ।\nसुरकार्यकरं यूयं सफलं कर्तुमर्हथ ॥१-४९-४॥",
  "शतक्रतोर्वचः श्रुत्वा देवाः साग्निपुरोगमाः ।\nपितृदेवानुपेत्याहुः सर्वे सह मरुद्गणैः ॥१-४९-५॥",
  "अयं मेषः सवृषणः शक्रो ह्यवृषणः कृतः ।\nमेषस्य वृषणौ गृह्य शक्रायाशु प्रयच्छत ॥१-४९-६॥",
  "अफलस्तु कृतो मेषः परां तुष्टिं प्रदास्यति ।\nभवतां हर्षणार्थं च ये च दास्यन्ति मानवाः ।\nअक्षयं हि फलं तेषां यूयं दास्यथ पुष्कलम् ॥१-४९-७॥",
  "अग्नेस्तु वचनं श्रुत्वा पितृदेवाः समागताः ।\nउत्पाट्य मेषवृषणौ सहस्राक्षे न्यवेशयन् ॥१-४९-८॥",
  "तदाप्रभृति काकुत्स्थ पितृदेवाः समागताः ।\nअफलान् भुञ्जते मेषान् फलैस्तेषामयोजयन् ॥१-४९-९॥",
  "इन्द्रस्तु मेषवृषणस्तदाप्रभृति राघव ।\nगौतमस्य प्रभावेण तपसा च महात्मनः ॥१-४९-१०॥",
  "तदागच्छ महातेज आश्रमं पुण्यकर्मणः ।\nतारयैनां महाभागामहल्यां देवरूपिणीम् ॥१-४९-११॥",
  "विश्वामित्रवचः श्रुत्वा राघवः सहलक्ष्मणः ।\nविश्वामित्रं पुरस्कृत्य आश्रमं प्रविवेश ह ॥१-४९-१२॥",
  "ददर्श च महाभागां तपसा द्योतितप्रभाम् ।\nलोकैरपि समागम्य दुर्निरीक्ष्यां सुरासुरैः ॥१-४९-१३॥",
  "प्रयत्नान्निर्मितां धात्रा दिव्यां मायामयीमिव ।\nधूमेनाभिपरीतांगीं दीप्तामग्निशिखामिव ॥१-४९-१४॥",
  "सतुषारावृतां साभ्रां पूर्णचन्द्रप्रभामिव ।\nमध्येऽम्भसो दुराधर्षां दीप्तां सूर्यप्रभामिव ॥१-४९-१५॥",
  "सा हि गौतमवाक्येन दुर्निरीक्ष्या बभूव ह ।\nत्रयाणामपि लोकानां यावद् रामस्य दर्शनम् ।\nशापस्यान्तमुपागम्य तेषां दर्शनमागता ॥१-४९-१६॥",
  "राघवौ तु तदा तस्याः पादौ जगृहतुर्मुदा ।\nस्मरन्ती गौतमवचः प्रतिजग्राह सा हि तौ ॥१-४९-१७॥",
  "पाद्यमर्घ्यं तथाऽऽतिथ्यं चकार सुसमाहिता ।\nप्रतिजग्राह काकुत्स्थो विधिदृष्टेन कर्मणा ॥१-४९-१८॥",
  "पुष्पवृष्टिर्महत्यासीद् देवदुन्दुभिनिःस्वनैः ।\nगन्धर्वाप्सरसां चैव महानासीत् समुत्सवः ॥१-४९-१९॥",
  "साधु साध्विति देवास्तामहल्यां समपूजयन् ।\nतपोबलविशुद्धाङ्गीं गौतमस्य वशानुगाम् ॥१-४९-२०॥",
  "गौतमोऽपि महातेजा अहल्यासहितः सुखी ।\nरामं सम्पूज्य विधिवत् तपस्तेपे महातपाः ॥१-४९-२१॥",
  "रामोऽपि परमां पूजां गौतमस्य महामुनेः ।\nसकाशाद् विधिवत् प्राप्य जगाम मिथिलां ततः ॥१-४९-२२॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे एकोनपञ्चाशः सर्गः ॥१-४९॥"
]