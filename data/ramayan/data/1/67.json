[
  "अथ श्रीमद्वाल्मीकीयरामायणे बालकाण्डे धनुर्भङ्गः नाम सप्तषष्ठितमः सर्गः ॥१-६७॥",
  "जनकस्य वचः श्रुत्वा विश्वामित्रो महामुनिः ।\nधनुर्दर्शय रामाय इति होवाच पार्थिवम् ॥१-६७-१॥",
  "ततः स राजा जनकः सचिवान् व्यादिदेश ह ।\nधनुरानीयतां दिव्यं गन्धमाल्यानुलेपितम् ॥१-६७-२॥",
  "जनकेन समादिष्टाः सचिवाः प्राविशन् पुरम् ।\nतद्धनुः पुरतः कृत्वा निर्जग्मुरमितौजसः ॥१-६७-३॥",
  "नृणां शतानि पञ्चाशद् व्यायतानां महात्मनाम् ।\nमञ्जूषामष्टचक्रां तां समूहुस्ते कथंचन ॥१-६७-४॥",
  "तामादाय सुमञ्जूषामायसीं यत्र तद्धनुः ।\nसुरोपमं ते जनकमूचुर्नृपतिमन्त्रिणः ॥१-६७-५॥",
  "इदं धनुर्वरं राजन् पूजितं सर्वराजभिः ।\nमिथिलाधिप राजेन्द्र दर्शनीयं यदीच्छसि ॥१-६७-६॥",
  "तेषां नृपो वचः श्रुत्वा कृताञ्जलिरभाषत ।\nविश्वामित्रं महात्मानं तावुभौ रामलक्ष्मणौ ॥१-६७-७॥",
  "इदं धनुर्वरं ब्रह्मञ्जनकैरभिपूजितम् ।\nराजभिश्च महावीर्यैरशक्तैः पूरितं तदा ॥१-६७-८॥",
  "नैतत् सुरगणाः सर्वे सासुरा न च राक्षसाः ।\nगन्धर्वयक्षप्रवराः सकिन्नरमहोरगाः ॥१-६७-९॥",
  "क्व गतिर्मानुषाणां च धनुषोऽस्य प्रपूरणे ।\nआरोपणे समायोगे वेपने तोलने तथा ॥१-६७-१०॥",
  "तदेतद् धनुषां श्रेष्ठमानीतं मुनिपुंगव ।\nदर्शयैतन्महाभाग अनयो राजपुत्रयोः ॥१-६७-११॥",
  "विश्वामित्रः सरामस्तु श्रुत्वा जनकभाषितम् ।\nवत्स राम धनुः पश्य इति राघवमब्रवीत् ॥१-६७-१२॥",
  "महर्षेर्वचनाद् रामो यत्र तिष्ठति तद्धनुः ।\nमञ्जूषां तामपावृत्य दृष्ट्वा धनुरथाब्रवीत् ॥१-६७-१३॥",
  "इदं धनुर्वरं दिव्यं संस्पृशामीह पाणिना ।\nयत्नवांश्च भविष्यामि तोलने पूरणेऽपि वा ॥१-६७-१४॥",
  "बाढमित्यब्रवीद् राजा मुनिश्च समभाषत ।\nलीलया स धनुर्मध्ये जग्राह वचनान्मुनेः ॥१-६७-१५॥",
  "पश्यतां नृसहस्राणां बहूनां रघुनन्दनः ।\nआरोपयत् स धर्मात्मा सलीलमिव तद्धनुः ॥१-६७-१६॥",
  "आरोपयित्वा मौर्वीं च पूरयामास तद्धनुः ।\nतद् बभञ्ज धनुर्मध्ये नरश्रेष्ठो महायशाः ॥१-६७-१७॥",
  "तस्य शब्दो महानासीन्निर्घातसमनिःस्वनः ।\nभूमिकम्पश्च सुमहान् पर्वतस्येव दीर्यतः ॥१-६७-१८॥",
  "निपेतुश्च नराः सर्वे तेन शब्देन मोहिताः ।\nवर्जयित्वा मुनिवरं राजानं तौ च राघवौ ॥१-६७-१९॥",
  "प्रत्याश्वस्ते जने तस्मिन् राजा विगतसाध्वसः ।\nउवाच प्राञ्जलिर्वाक्यं वाक्यज्ञो मुनिपुंगवम् ॥१-६७-२०॥",
  "भगवन् दृष्टवीर्यो मे रामो दशरथात्मजः ।\nअत्यद्भुतमचिन्त्यं च अतर्कितमिदं मया ॥१-६७-२१॥",
  "जनकानां कुले कीर्तिमाहरिष्यति मे सुता ।\nसीता भर्तारमासाद्य रामं दशरथात्मजम् ॥१-६७-२२॥",
  "मम सत्या प्रतिज्ञा सा वीर्यशुल्केति कौशिक ।\nसीता प्राणैर्बहुमता देया रामाय मे सुता ॥१-६७-२३॥",
  "भवतोऽनुमते ब्रह्मन् शीघ्रं गच्छन्तु मन्त्रिणः ।\nमम कौशिक भद्रं ते अयोध्यां त्वरिता रथैः ॥१-६७-२४॥",
  "राजानं प्रश्रितैर्वाक्यैरानयन्तु पुरं मम ।\nप्रदानं वीर्यशुल्कायाः कथयन्तु च सर्वशः ॥१-६७-२५॥",
  "मुनिगुप्तौ च काकुत्स्थौ कथयन्तु नृपाय वै ।\nप्रीतियुक्तं तु राजानमानयन्तु सुशीघ्रगाः ॥१-६७-२६॥",
  "कौशिकस्तु तथेत्याह राजा चाभाष्य मन्त्रिणः ।\nअयोध्यां प्रेषयामास धर्मात्मा कृतशासनान् ।\nयथावृत्तं समाख्यातुमानेतुं च नृपं तथा ॥१-६७-२७॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे धनुर्भङ्गः नाम सप्तषष्ठितमः सर्गः ॥१-६७॥"
]