[
  "अथ श्रीमद्वाल्मीकीयरामायणे बालकाण्डे ब्रह्मर्षित्वप्राप्तिः नाम पञ्चषष्ठितमः सर्गः ॥१-६५॥",
  "अथ हैमवतीं राम दिशं त्यक्त्वा महामुनिः ।\nपूर्वां दिशमनुप्राप्य तपस्तेपे सुदारुणम् ॥१-६५-१॥",
  "मौनं वर्षसहस्रस्य कृत्वा व्रतमनुत्तमम् ।\nचकाराप्रतिमं राम तपः परमदुष्करम् ॥१-६५-२॥",
  "पूर्णे वर्षसहस्रे तु काष्ठभूतं महामुनिम् ।\nविघ्नैर्बहुभिराधूतं क्रोधो नान्तरमाविशत् ॥१-६५-३॥",
  "स कृत्वा निश्चयं राम तप आतिष्ठताव्ययम् ।\nतस्य वर्षसहस्रस्य व्रते पूर्णे महाव्रतः ॥१-६५-४॥",
  "भोक्तुमारब्धवानन्नं तस्मिन् काले रघूत्तम ।\nइन्द्रो द्विजातिर्भूत्वा तं सिद्धमन्नमयाचत ॥१-६५-५॥",
  "तस्मै दत्त्वा तदा सिद्धं सर्वं विप्राय निश्चितः ।\nनिःशेषितेऽन्ने भगवानभुक्त्वैव महातपाः ॥१-६५-६॥",
  "न किंचिदवदद् विप्रं मौनव्रतमुपास्थितः ।\nतथैवासीत् पुनर्मौनमनुच्छ्वासं चकार ह ॥१-६५-७॥",
  "अथ वर्षसहस्रं च नोच्छ्वसन् मुनिपुंगवः ।\nतस्यानुच्छ्वसमानस्य मूर्ध्नि धूमो व्यजायत ॥१-६५-८॥",
  "त्रैलोक्यं येन सम्भ्रान्तमातापितमिवाभवत् ।\nततो देवर्षिगन्धर्वाः पन्नगोरगराक्षसाः ॥१-६५-९॥",
  "मोहितास्तपसा तस्य तेजसा मन्दरश्मयः ।\nकश्मलोपहताः सर्वे पितामहमथाब्रुवन् ॥१-६५-१०॥",
  "बहुभिः कारणैर्देव विश्वामित्रो महामुनिः ।\nलोभितः क्रोधितश्चैव तपसा चाभिवर्धते ॥१-६५-११॥",
  "नह्यस्य वृजिनं किंचिद् दृश्यते सूक्ष्ममप्युत ।\nन दीयते यदि त्वस्य मनसा यदभीप्सितम् ॥१-६५-१२॥",
  "विनाशयति त्रैलोक्यं तपसा सचराचरम् ।\nव्याकुलाश्च दिशः सर्वा न च किंचित् प्रकाशते ॥१-६५-१३॥",
  "सागराः क्षुभिताः सर्वे विशीर्यन्ते च पर्वताः ।\nप्रकम्पते च वसुधा वायुर्वातीह संकुलः ॥१-६५-१४॥",
  "ब्रह्मन् न प्रतिजानीमो नास्तिको जायते जनः ।\nसम्मूढमिव त्रैलोक्यं सम्प्रक्षुभितमानसम् ॥१-६५-१५॥",
  "भास्करो निष्प्रभश्चैव महर्षेस्तस्य तेजसा ।\nबुद्धिं न कुरुते यावन्नाशे देव महामुनिः ॥१-६५-१६॥",
  "तावत् प्रसादो भगवन्नग्निरूपो महाद्युतिः ।\nकालाग्निना यथा पूर्वं त्रैलोक्यं दह्यतेऽखिलम् ॥१-६५-१७॥",
  "देवराज्यं चिकीर्षेत दीयतामस्य यन्मनः ।\nततः सुरगणाः सर्वे पितामहपुरोगमाः ॥१-६५-१८॥",
  "विश्वामित्रं महात्मानं वाक्यं मधुरमब्रुवन् ।\nब्रह्मर्षे स्वागतं तेऽस्तु तपसा स्म सुतोषिताः ॥१-६५-१९॥",
  "ब्राह्मण्यं तपसोग्रेण प्राप्तवानसि कौशिक ।\nदीर्घमायुश्च ते ब्रह्मन् ददामि समरुद्गणः ॥१-६५-२०॥",
  "स्वस्ति प्राप्नुहि भद्रं ते गच्छ सौम्य यथासुखम् ।\nपितामहवचः श्रुत्वा सर्वेषां त्रिदिवौकसाम् ॥१-६५-२१॥",
  "कृत्वा प्रणामं मुदितो व्याजहार महामुनिः ।\nब्राह्मण्यं यदि मे प्राप्तं दीर्घमायुस्तथैव च ॥१-६५-२२॥",
  "ॐकारोऽथ वषट्कारो वेदाश्च वरयन्तु माम् ।\nक्षत्रवेदविदां श्रेष्ठो ब्रह्मवेदविदामपि ॥१-६५-२३॥",
  "ब्रह्मपुत्रो वसिष्ठो मामेवं वदतु देवताः ।\nयद्येवं परमः कामः कृतो यान्तु सुरर्षभाः ॥१-६५-२४॥",
  "ततः प्रसादितो देवैर्वसिष्ठो जपतां वरः ।\nसख्यं चकार ब्रह्मर्षिरेवमस्त्विति चाब्रवीत् ॥१-६५-२५॥",
  "ब्रह्मर्षिस्त्वं न संदेहः सर्वं सम्पद्यते तव ।\nइत्युक्त्वा देवताश्चापि सर्वा जग्मुर्यथागतम् ॥१-६५-२६॥",
  "विश्वामित्रोऽपि धर्मात्मा लब्ध्वा ब्राह्मण्यमुत्तमम् ।\nपूजयामास ब्रह्मर्षिं वसिष्ठं जपतां वरम् ॥१-६५-२७॥",
  "कृतकामो महीं सर्वां चचार तपसि स्थितः ।\nएवं त्वनेन ब्राह्मण्यं प्राप्तं राम महात्मना ॥१-६५-२८॥",
  "एष राम मुनिश्रेष्ठ एष विग्रहवांस्तपः ।\nएष धर्मः परो नित्यं वीर्यस्यैष परायणम् ॥१-६५-२९॥",
  "एवमुक्त्वा महातेजा विरराम द्विजोत्तमः ।\nशतानन्दवचः श्रुत्वा रामलक्ष्मणसंनिधौ ॥१-६५-३०॥",
  "जनकः प्राञ्जलिर्वाक्यमुवाच कुशिकात्मजम् ।\nधन्योऽस्म्यनुगृहीतोऽस्मि यस्य मे मुनिपुंगव ॥१-६५-३१॥",
  "यज्ञं काकुत्स्थसहितः प्राप्तवानसि कौशिक ।\nपावितोऽहं त्वया ब्रह्मन् दर्शनेन महामुने ॥१-६५-३२॥",
  "गुणा बहुविधाः प्राप्तास्तव संदर्शनान्मया ।\nविस्तरेण च वै ब्रह्मन् कीर्त्यमानं महत्तपः ॥१-६५-३३॥",
  "श्रुतं मया महातेजो रामेण च महात्मना ।\nसदस्यैः प्राप्य च सदः श्रुतास्ते बहवो गुणाः ॥१-६५-३४॥",
  "अप्रमेयं तपस्तुभ्यमप्रमेयं च ते बलम् ।\nअप्रमेया गुणाश्चैव नित्यं ते कुशिकात्मज ॥१-६५-३५॥",
  "तृप्तिराश्चर्यभूतानां कथानां नास्ति मे विभो ।\nकर्मकालो मुनिश्रेष्ठ लम्बते रविमण्डलम् ॥१-६५-३६॥",
  "श्वः प्रभाते महातेजो द्रष्टुमर्हसि मां पुनः ।\nस्वागतं जपतां श्रेष्ठ मामनुज्ञातुमर्हसि ॥१-६५-३७॥",
  "एवमुक्तो मुनिवरः प्रशस्य पुरुषर्षभम् ।\nविससर्जाशु जनकं प्रीतं प्रीतमनास्तदा ॥१-६५-३८॥",
  "एवमुक्त्वा मुनिश्रेष्ठं वैदेहो मिथिलाधिपः ।\nप्रदक्षिणं चकाराशु सोपाध्यायः सबान्धवः ॥१-६५-३९॥",
  "विश्वामित्रोऽपि धर्मात्मा सहरामः सलक्ष्मणः ।\nस्ववासमभिचक्राम पूज्यमानो महात्मभिः ॥१-६५-४०॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे ब्रह्मर्षित्वप्राप्तिः नाम पञ्चषष्ठितमः सर्गः ॥१-६५॥"
]