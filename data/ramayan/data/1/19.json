[
  "अथ श्रीमद्वाल्मीकीयरामायणे बालकाण्डे विश्वामित्रवाक्यम् नाम एकोनविंशः सर्गः ॥१-१९॥",
  "तच्छ्रुत्वा राजसिंहस्य वाक्यमद्भुतविस्तरम् ।\nहृष्टरोमा महातेजा विश्वामित्रोऽभ्यभाषत ॥१-१९-१॥",
  "सदृशं राजशार्दूल तवैवं भुवि नान्यतः ।\nमहावंशप्रसूतस्य वसिष्ठव्यपदेशिनः ॥१-१९-२॥",
  "यत्तु मे हृद्गतं वाक्यं तस्य कार्यस्य निश्चयम् ।\nकुरुष्व राजशार्दूल भव सत्यप्रतिश्रवः ॥१-१९-३॥",
  "अहं नियममातिष्ठे सिद्ध्यर्थं पुरुषर्षभ ।\nतस्य विघ्नकरौ द्वौ तु राक्षसौ कामरूपिणौ ॥१-१९-४॥",
  "व्रते तु बहुशश्चीर्णे समाप्त्यां राक्षसाविमौ ।\nमारीचश्च सुबाहुश्च वीर्यवन्तौ सुशिक्षितौ ॥१-१९-५॥",
  "तौ मांसरुधिरौघेण वेदिं तामभ्यवर्षताम् ।\nअवधूते तथाभूते तस्मिन् नियमनिश्चये ॥१-१९-६॥",
  "कृतश्रमो निरुत्साहस्तस्माद् देशादपाक्रमे ।\nन च मे क्रोधमुत्स्रष्टुं बुद्धिर्भवति पार्थिव ॥१-१९-७॥",
  "तथाभूता हि सा चर्या न शापस्तत्र मुच्यते ।\nस्वपुत्रं राजशार्दूल रामं सत्यपराक्रमम् ॥१-१९-८॥",
  "काकपक्षधरं शूरं ज्येष्ठं मे दातुमर्हसि ।\nशक्तो ह्येष मया गुप्तो दिव्येन स्वेन तेजसा ॥१-१९-९॥",
  "राक्षसा ये विकर्तारस्तेषामपि विनाशने ।\nश्रेयश्चास्मै प्रदास्यामि बहुरूपं न संशयः ॥१-१९-१०॥",
  "त्रयाणामपि लोकानां येन ख्यातिं गमिष्यति ।\nन च तौ राममासाद्य शक्तौ स्थातुं कथञ्चन ॥१-१९-११॥",
  "न च तौ राघवादन्यो हन्तुमुत्सहते पुमान् ।\nवीर्योत्सिक्तौ हि तौ पापौ कालपाशवशं गतौ ॥१-१९-१२॥",
  "रामस्य राजशार्दूल न पर्याप्तौ महात्मनः ।\nन च पुत्रगतं स्नेहं कर्तुमर्हसि पार्थिव ॥१-१९-१३॥",
  "अहं ते प्रतिजानामि हतौ तौ विद्धि राक्षसौ ।\nअहं वेद्मि महात्मानं रामं सत्यपराक्रमम् ॥१-१९-१४॥",
  "वसिष्ठोऽपि महातेजा ये चेमे तपसि स्थिताः ।\nयदि ते धर्मलाभं च यशश्च परमं भुवि ॥१-१९-१५॥",
  "स्थिरमिच्छसि राजेन्द्र रामं मे दातुमर्हसि ।\nयद्यभ्यनुज्ञां काकुत्स्थ ददते तव मन्त्रिणः ॥१-१९-१६॥",
  "वसिष्ठप्रमुखाः सर्वे ततो रामं विसर्जय ।\nअभिप्रेतमसंसक्तमात्मजं दातुमर्हसि ॥१-१९-१७॥",
  "दशरात्रं हि यज्ञस्य रामं राजीवलोचनम् ।\nनात्येति कालो यज्ञस्य यथायं मम राघव ॥१-१९-१८॥",
  "तथा कुरुष्व भद्रं ते मा च शोके मनः कृथाः ।\nइत्येवमुक्त्वा धर्मात्मा धर्मार्थसहितं वचः ॥१-१९-१९॥",
  "विरराम महातेजा विश्वामित्रो महामतिः ।\nस तन्निशम्य राजेन्द्रो विश्वामित्रवचः शुभम् ॥१-१९-२०॥",
  "शोकेन महताविष्टश्चचाल च मुमोह च ।\nलब्धसंज्ञस्तदोत्थाय व्यषीदत भयान्वितः ॥१-१९-२१॥",
  "इति हृदयमनोविदारणं मुनिवचनं तदतीव शुश्रुवान् ।\nनरपतिरभवन्महान् महात्मा व्यथितमनाः प्रचचाल चासनात् ॥१-१९-२२॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे विश्वामित्रवाक्यम् नाम एकोनविंशः सर्गः ॥१-१९॥"
]