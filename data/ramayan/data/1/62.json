[
  "श्रीमद्वाल्मीकीयरामायणे बालकाण्डे अम्बरीशयज्ञः नाम द्विषष्ठितमः सर्गः ॥१-६२॥",
  "शुनःशेपं नरश्रेष्ठ गृहीत्वा तु महायशाः ।\nव्यश्रमत् पुष्करे राजा मध्याह्ने रघुनन्दन ॥१-६२-१॥",
  "तस्य विश्रममाणस्य शुनःशेपो महायशाः ।\nपुष्करं ज्येष्ठमागम्य विश्वामित्रं ददर्श ह ॥१-६२-२॥",
  "तप्यन्तमृषिभिः सार्धं मातुलं परमातुरः ।\nविषण्णवदनो दीनस्तृष्णया च श्रमेण च ॥१-६२-३॥",
  "पपाताङ्के मुने राम वाक्यं चेदमुवाच ह ।\nन मेऽस्ति माता न पिता ज्ञातयो बान्धवाः कुतः ॥१-६२-४॥",
  "त्रातुमर्हसि मां सौम्य धर्मेण मुनिपुंगव ।\nत्राता त्वं हि नरश्रेष्ठ सर्वेषां त्वं हि भावनः ॥१-६२-५॥",
  "राजा च कृतकार्यः स्यादहं दीर्घायुरव्ययः ।\nस्वर्गलोकमुपाश्नीयां तपस्तप्त्वा ह्यनुत्तमम् ॥१-६२-६॥",
  "स मे नाथो ह्यनाथस्य भव भव्येन चेतसा ।\nपितेव पुत्रं धर्मात्मंस्त्रातुमर्हसि किल्बिषात् ॥१-६२-७॥",
  "तस्य तद् वचनं श्रुत्वा विश्वामित्रो महातपाः ।\nसान्त्वयित्वा बहुविधं पुत्रानिदमुवाच ह ॥१-६२-८॥",
  "यत्कृते पितरः पुत्राञ्जनयन्ति शुभार्थिनः ।\nपरलोकहितार्थाय तस्य कालोऽयमागतः ॥१-६२-९॥",
  "अयं मुनिसुतो बालो मत्तः शरणमिच्छति ।\nअस्य जीवितमात्रेण प्रियं कुरुत पुत्रकाः ॥१-६२-१०॥",
  "सर्वे सुकृतकर्माणः सर्वे धर्मपरायणाः ।\nपशुभूता नरेन्द्रस्य तृप्तिमग्नेः प्रयच्छत ॥१-६२-११॥",
  "नाथवांश्च शुनःशेपो यज्ञश्चाविघ्नतो भवेत् ।\nदेवतास्तर्पिताश्च स्युर्मम चापि कृतं वचः ॥१-६२-१२॥",
  "मुनेस्तद् वचनं श्रुत्वा मधुच्छन्दादयः सुताः ।\nसाभिमानं नरश्रेष्ठ सलीलमिदमब्रुवन् ॥१-६२-१३॥",
  "कथमात्मसुतान् हित्वा त्रायसेऽन्यसुतं विभो ।\nअकार्यमिव पश्यामः श्वमांसमिव भोजने ॥१-६२-१४॥",
  "तेषां तद् वचनं श्रुत्वा पुत्राणां मुनिपुंगवः ।\nक्रोधसंरक्तनयनो व्याहर्तुमुपचक्रमे ॥१-६२-१५॥",
  "निःसाध्वसमिदं प्रोक्तं धर्मादपि विगर्हितम् ।\nअतिक्रम्य तु मद्वाक्यं दारुणं रोमहर्षणम् ॥१-६२-१६॥",
  "श्वमांसभोजिनः सर्वे वासिष्ठा इव जातिषु ।\nपूर्णं वर्षसहस्रं तु पृथिव्यामनुवत्स्यथ ॥१-६२-१७॥",
  "कृत्वा शापसमायुक्तान् पुत्रान् मुनिवरस्तदा ।\nशुनःशेपमुवाचार्तं कृत्वा रक्षां निरामयाम् ॥१-६२-१८॥",
  "पवित्रपाशैराबद्धो रक्तमाल्यानुलेपनः ।\nवैष्णवं यूपमासाद्य वाग्भिरग्निमुदाहर ॥१-६२-१९॥",
  "इमे च गाथे द्वे दिव्ये गायेथा मुनिपुत्रक ।\nअम्बरीषस्य यज्ञेऽस्मिंस्ततः सिद्धिमवाप्स्यसि ॥१-६२-२०॥",
  "शुनःशेपो गृहीत्वा ते द्वे गाथे सुसमाहितः ।\nत्वरया राजसिंहं तमम्बरीषमुवाच ह ॥१-६२-२१॥",
  "राजसिंह महाबुद्धे शीघ्रं गच्छावहे वयम् ।\nनिवर्तयस्व राजेन्द्र दीक्षां च समुदाहर ॥१-६२-२२॥",
  "तद् वाक्यमृषिपुत्रस्य श्रुत्वा हर्षसमन्वितः ।\nजगाम नृपतिः शीघ्रं यज्ञवाटमतन्द्रितः ॥१-६२-२३॥",
  "सदस्यानुमते राजा पवित्रकृतलक्षणम् ।\nपशुं रक्ताम्बरं कृत्वा यूपे तं समबन्धयत् ॥१-६२-२४॥",
  "स बद्धो वाग्भिरग्र्याभिरभितुष्टाव वै सुरौ ।\nइन्द्रमिन्द्रानुजं चैव यथावन्मुनिपुत्रकः ॥१-६२-२५॥",
  "ततः प्रीतः सहस्राक्षो रहस्यस्तुतितोषितः ।\nदीर्घमायुस्तदा प्रादाच्छुनःशेपाय वासवः ॥१-६२-२६॥",
  "स च राजा नरश्रेष्ठ यज्ञस्य च समाप्तवान् ।\nफलं बहुगुणं राम सहस्राक्षप्रसादजम् ॥१-६२-२७॥",
  "विश्वामित्रोऽपि धर्मात्मा भूयस्तेपे महातपाः ।\nपुष्करेषु नरश्रेष्ठ दशवर्षशतानि च ॥१-६२-२८॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे द्विषष्ठितमः सर्गः ॥१-६२॥"
]