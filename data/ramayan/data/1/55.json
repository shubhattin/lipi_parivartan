[
  "अथ श्रीमद्वाल्मीकीयरामायणे बालकाण्डे विश्वामित्रधनुर्वेदाधिगमः नाम पञ्चपञ्चाशः सर्गः ॥१-५५॥",
  "ततस्तानाकुलान् दृष्ट्वा विश्वामित्रास्त्रमोहितान् ।\nवसिष्ठश्चोदयामास कामधुक् सृज योगतः ॥१-५५-१॥",
  "तस्या हुंकारतो जाताः काम्बोजा रविसंनिभाः ।\nऊधसश्चाथ सम्भूता बर्बराः शस्त्रपाणयः ॥१-५५-२॥",
  "योनिदेशाच्च यवनाः शकृद्देशाच्छकाः स्मृताः ।\nरोमकूपेषु म्लेच्छाश्च हारीताः सकिरातकाः ॥१-५५-३॥",
  "तैस्तन्निषूदितं सर्वं विश्वामित्रस्य तत्क्षणात् ।\nसपदातिगजं साश्वं सरथं रघुनन्दन ॥१-५५-४॥",
  "दृष्ट्वा निषूदितं सैन्यं वसिष्ठेन महात्मना ।\nविश्वामित्रसुतानां तु शतं नानाविधायुधम् ॥१-५५-५॥",
  "अभ्यधावत् सुसंक्रुद्धं वसिष्ठं जपतां वरम् ।\nहुंकारेणैव तान् सर्वान् निर्ददाह महानृषिः ॥१-५५-६॥",
  "ते साश्वरथपादाता वसिष्ठेन महात्मना ।\nभस्मीकृता मुहूर्तेन विश्वामित्रसुतास्तथा ॥१-५५-७॥",
  "दृष्ट्वा विनाशितान् सर्वान् बलं च सुमहायशाः ।\nसव्रीडं चिन्तयाविष्टो विश्वामित्रोऽभवत् तदा ॥१-५५-८॥",
  "समुद्र इव निर्वेगो भग्नद्रंष्ट्र इवोरगः ।\nउपरक्त इवादित्यः सद्यो निष्प्रभतां गतः ॥१-५५-९॥",
  "हतपुत्रबलो दीनो लूनपक्ष इव द्विजः ।\nहतसर्वबलोत्साहो निर्वेदं समपद्यत ॥१-५५-१०॥",
  "स पुत्रमेकं राज्याय पालयेति नियुज्य च ।\nपृथिवीं क्षत्रधर्मेण वनमेवाभ्यपद्यत ॥१-५५-११॥",
  "स गत्वा हिमवत्पार्श्वे किंनरोरगसेवितम् ।\nमहादेवप्रसादार्थं तपस्तेपे महातपाः ॥१-५५-१२॥",
  "केनचित् त्वथ कालेन देवेशो वृषभध्वजः ।\nदर्शयामास वरदो विश्वामित्रं महामुनिम् ॥१-५५-१३॥",
  "किमर्थं तप्यसे राजन् ब्रूहि यत् ते विवक्षितम् ।\nवरदोऽस्मि वरो यस्ते कांक्षितः सोऽभिधीयताम् ॥१-५५-१४॥",
  "एवमुक्तस्तु देवेन विश्वामित्रो महातपाः ।\nप्रणिपत्य महादेवं विश्वामित्रोऽब्रवीदिदम् ॥१-५५-१५॥",
  "यदि तुष्टो महादेव धनुर्वेदो ममानघ ।\nसांगोपांगोपनिषदः सरहस्यः प्रदीयताम् ॥१-५५-१६॥",
  "यानि देवेषु चास्त्राणि दानवेषु महर्षिषु ।\nगन्धर्वयक्षरक्षःसु प्रतिभान्तु ममानघ ॥१-५५-१७॥",
  "तव प्रसादाद् भवतु देवदेव ममेप्सितम् ।\nएवमस्त्विति देवेशो वाक्यमुक्त्वा गतस्तदा ॥१-५५-१८॥",
  "प्राप्य चास्त्राणि देवेशाद् विश्वामित्रो महाबलः ।\nदर्पेण महता युक्तो दर्पपूर्णोऽभवत् तदा ॥१-५५-१९॥",
  "विवर्धमानो वीर्येण समुद्र इव पर्वणि ।\nहतं मेने तदा राम वसिष्ठमृषिसत्तमम् ॥१-५५-२०॥",
  "ततो गत्वाऽऽश्रमपदं मुमोचास्त्राणि पार्थिवः ।\nयैस्तत् तपोवनं नाम निर्दग्धं चास्त्रतेजसा ॥१-५५-२१॥",
  "उदीर्यमाणमस्त्रं तद् विश्वामित्रस्य धीमतः ।\nदृष्ट्वा विप्रद्रुता भीता मुनयः शतशो दिशः ॥१-५५-२२॥",
  "वसिष्ठस्य च ये शिष्या ये च वै मृगपक्षिणः ।\nविद्रवन्ति भयाद् भीता नानादिग्भ्यः सहस्रशः ॥१-५५-२३॥",
  "वसिष्ठस्याश्रमपदं शून्यमासीन्महात्मनः ।\nमुहूर्तमिव निःशब्दमासीदीरिणसंनिभम् ॥१-५५-२४॥",
  "वदतो वै वसिष्ठस्य मा भैरिति मुहुर्मुहुः ।\nनाशयाम्यद्य गाधेयं नीहारमिव भास्करः ॥१-५५-२५॥",
  "एवमुक्त्वा महातेजा वसिष्ठो जपतां वरः ।\nविश्वामित्रं तदा वाक्यं सरोषमिदमब्रवीत् ॥१-५५-२६॥",
  "आश्रमं चिरसंवृद्धं यद् विनाशितवानसि ।\nदुराचारो हि यन्मूढस्तस्मात् त्वं न भविष्यसि ॥१-५५-२७॥",
  "इत्युक्त्वा परमक्रुद्धो दण्डमुद्यम्य सत्वरः ।\nविधूम इव कालाग्निर्यमदण्डमिवापरम् ॥१-५५-२८॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे विश्वामित्रधनुर्वेदाधिगमः नाम पञ्चपञ्चाशः सर्गः ॥१-५५॥"
]