[
  "श्रीमद्वाल्मीकीयरामायणे बालकाण्डे वसिष्ठातिथ्यम् नाम द्विपञ्चाशः सर्गः ॥१-५२॥",
  "तं दृष्ट्वा परमप्रीतो विश्वामित्रो महाबलः ।\nप्रणतो विनयाद् वीरो वसिष्ठं जपतां वरम् ॥१-५२-१॥",
  "स्वागतं तव चेत्युक्तो वसिष्ठेन महात्मना ।\nआसनं चास्य भगवान् वसिष्ठो व्यादिदेश ह ॥१-५२-२॥",
  "उपविष्टाय च तदा विश्वामित्राय धीमते ।\nयथान्यायं मुनिवरः फलमूलमुपाहरत् ॥१-५२-३॥",
  "प्रतिगृह्य तु तां पूजां वसिष्ठाद् राजसत्तमः ।\nतपोऽग्निहोत्रशिष्येषु कुशलं पर्यपृच्छत ॥१-५२-४॥",
  "विश्वामित्रो महातेजा वनस्पतिगणे तदा ।\nसर्वत्र कुशलं प्राह वसिष्ठो राजसत्तमम् ॥१-५२-५॥",
  "सुखोपविष्टं राजानं विश्वामित्रं महातपाः ।\nपप्रच्छ जपतां श्रेष्ठो वसिष्ठो ब्रह्मणः सुतः ॥१-५२-६॥",
  "कच्चित्ते कुशलं राजन् कच्चिद् धर्मेण रञ्जयन् ।\nप्रजाः पालयसे राजन् राजवृत्तेन धार्मिक ॥१-५२-७॥",
  "कच्चित्ते सम्भृता भृत्याः कच्चित् तिष्ठन्ति शासने ।\nकच्चित्ते विजिताः सर्वे रिपवो रिपुसूदन ॥१-५२-८॥",
  "कच्चिद् बलेषु कोशेषु मित्रेषु च परंतप ।\nकुशलं ते नरव्याघ्र पुत्रपौत्रे तथानघ ॥१-५२-९॥",
  "सर्वत्र कुशलं राजा वसिष्ठं प्रत्युदाहरत् ।\nविश्वामित्रो महातेजा वसिष्ठं विनयान्वितम् ॥१-५२-१०॥",
  "कृत्वा तौ सुचिरं कालं धर्मिष्ठौ ताः कथास्तदा ।\nमुदा परमया युक्तौ प्रीयेतां तौ परस्परम् ॥१-५२-११॥",
  "ततो वसिष्ठो भगवान् कथान्ते रघुनन्दन ।\nविश्वामित्रमिदं वाक्यमुवाच प्रहसन्निव ॥१-५२-१२॥",
  "आतिथ्यं कर्तुमिच्छामि बलस्यास्य महाबल ।\nतव चैवाप्रमेयस्य यथार्हं सम्प्रतीच्छ मे ॥१-५२-१३॥",
  "सत्क्रियां हि भवानेतां प्रतीच्छतु मया कृताम् ।\nराजंस्त्वमतिथिश्रेष्ठः पूजनीयः प्रयत्नतः ॥१-५२-१४॥",
  "एवमुक्तो वसिष्ठेन विश्वामित्रो महामतिः ।\nकृतमित्यब्रवीद् राजा पूजावाक्येन मे त्वया ॥१-५२-१५॥",
  "फलमूलेन भगवन् विद्यते यत् तवाश्रमे ।\nपाद्येनाचमनीयेन भगवद्दर्शनेन च ॥१-५२-१६॥",
  "सर्वथा च महाप्राज्ञ पूजार्हेण सुपूजितः ।\nनमस्तेऽस्तु गमिष्यामि मैत्रेणेक्षस्व चक्षुषा ॥१-५२-१७॥",
  "एवं ब्रुवन्तं राजानं वसिष्ठं पुनरेव हि ।\nन्यमन्त्रयत धर्मात्मा पुनः पुनरुदारधीः ॥१-५२-१८॥",
  "बाढमित्येव गाधेयो वसिष्ठं प्रत्युवाच ह ।\nयथाप्रियं भगवतस्तथास्तु मुनिपुंगव ॥१-५२-१९॥",
  "एवमुक्तस्तथा तेन वसिष्ठो जपतां वरः ।\nआजुहाव ततः प्रीतः कल्माषीं धूतकल्मषाम् ॥१-५२-२०॥",
  "एह्येहि शबले क्षिप्रं शृणु चापि वचो मम ।\nसबलस्यास्य राजर्षेः कर्तुं व्यवसितोऽस्म्यहम् ।\nभोजनेन महार्हेण सत्कारं संविधत्स्व मे ॥१-५२-२१॥",
  "यस्य यस्य यथाकामं षड्रसेष्वभिपूजितम् ।\nतत् सर्वं कामधुग् दिव्ये अभिवर्ष कृते मम ॥१-५२-२२॥",
  "रसेनान्नेन पानेन लेह्यचोष्येण संयुतम् ।\nअन्नानां निचयं सर्वं सृजस्व शबले त्वर ॥१-५२-२३॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे द्विपञ्चाशः सर्गः ॥१-५२॥"
]