[
  "अथ श्रीमद्वाल्मीकीयरामायणे बालकाण्डे शुनःशेपविक्रयः नाम एकषष्ठितमः सर्गः ॥१-६१॥",
  "विश्वामित्रो महातेजाः प्रस्थितान् वीक्ष्य तानृषीन् ।\nअब्रवीन्नरशार्दूल सर्वांस्तान् वनवासिनः ॥१-६१-१॥",
  "महाविघ्नः प्रवृत्तोऽयं दक्षिणामास्थितो दिशम् ।\nदिशमन्यां प्रपत्स्यामस्तत्र तप्स्यामहे तपः ॥१-६१-२॥",
  "पश्चिमायां विशालायां पुष्करेषु महात्मनः ।\nसुखं तपश्चरिष्यामः सुखं तद्धि तपोवनम् ॥१-६१-३॥",
  "एवमुक्त्वा महातेजाः पुष्करेषु महामुनिः ।\nतप उग्रं दुराधर्षं तेपे मूलफलाशनः ॥१-६१-४॥",
  "एतस्मिन्नेव काले तु अयोध्याधिपतिर्महान् ।\nअम्बरीष इति ख्यातो यष्टुं समुपचक्रमे ॥१-६१-५॥",
  "तस्य वै यजमानस्य पशुमिन्द्रो जहार ह ।\nप्रणष्टे तु पशौ विप्रो राजानमिदमब्रवीत् ॥१-६१-६॥",
  "पशुरभ्याहृतो राजन् प्रणष्टस्तव दुर्नयात् ।\nअरक्षितारं राजानं घ्नन्ति दोषा नरेश्वर ॥१-६१-७॥",
  "प्रायश्चित्तं महद्ध्येतन्नरं वा पुरुषर्षभ ।\nआनयस्व पशुं शीघ्रं यावत् कर्म प्रवर्तते ॥१-६१-८॥",
  "उपाध्यायवचः श्रुत्वा स राजा पुरुषर्षभः ।\nअन्वियेष महाबुद्धिः पशुं गोभिः सहस्रशः ॥१-६१-९॥",
  "देशाञ्जनपदांस्तांस्तान् नगराणि वनानि च ।\nआश्रमाणि च पुण्यानि मार्गमाणो महीपतिः ॥१-६१-१०॥",
  "स पुत्रसहितं तात सभार्यं रघुनन्दन ।\nभृगुतुंगे समासीनमृचीकं संददर्श ह ॥१-६१-११॥",
  "तमुवाच महातेजाः प्रणम्याभिप्रसाद्य च ।\nमहर्षिं तपसा दीप्तं राजर्षिरमितप्रभः ॥१-६१-१२॥",
  "पृष्ट्वा सर्वत्र कुशलमृचीकं तमिदं वचः ।\nगवां शतसहस्रेण विक्रीणीषे सुतं यदि ॥१-६१-१३॥",
  "पशोरर्थे महाभाग कृतकृत्योऽस्मि भार्गव ।\nसर्वे परिगता देशा यज्ञियं न लभे पशुम् ॥१-६१-१४॥",
  "दातुमर्हसि मूल्येन सुतमेकमितो मम ।\nएवमुक्तो महातेजा ऋचीकस्त्वब्रवीद् वचः ॥१-६१-१५॥",
  "नाहं ज्येष्ठं नरश्रेष्ठ विक्रीणीयां कथंचन ।\nऋचीकस्य वचः श्रुत्वा तेषां माता महात्मनाम् ॥१-६१-१६॥",
  "उवाच नरशार्दूलमम्बरीषमिदं वचः ।\nअविक्रेयं सुतं ज्येष्ठं भगवानाह भार्गवः ॥१-६१-१७॥",
  "ममापि दयितं विद्धि कनिष्ठं शुनकं प्रभो ।\nतस्मात् कनीयसं पुत्रं न दास्ये तव पार्थिव ॥१-६१-१८॥",
  "प्रायेण हि नरश्रेष्ठ ज्येष्ठाः पितृषु वल्लभाः ।\nमातॄणां च कनीयांसस्तस्माद् रक्ष्ये कनीयसम् ॥१-६१-१९॥",
  "उक्तवाक्ये मुनौ तस्मिन् मुनिपत्न्यां तथैव च ।\nशुनःशेपः स्वयं राम मध्यमो वाक्यमब्रवीत् ॥१-६१-२०॥",
  "पिता ज्येष्ठमविक्रेयं माता चाह कनीयसम् ।\nविक्रेयं मध्यमं मन्ये राजपुत्र नयस्व माम् ॥१-६१-२१॥",
  "अथ राजा महाबाहो वाक्यान्ते ब्रह्मवादिनः ।\nहिरण्यस्य सुवर्णस्य कोटिभी रत्नराशिभिः ॥१-६१-२२॥",
  "गवां शतसहस्रेण शुनःशेपं नरेश्वरः ।\nगृहीत्वा परमप्रीतो जगाम रघुनन्दन ॥१-६१-२३॥",
  "अम्बरीषस्तु राजर्षी रथमारोप्य सत्वरः ।\nशुनःशेपं महातेजा जगामाशु महायशाः ॥१-६१-२४॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे शुनःशेपविक्रयः नाम एकषष्ठितमः सर्गः ॥१-६१॥"
]