[
  "अथ श्रीमद्वाल्मीकीयरामायणे बालकाण्डे ताटकावधः नाम षड्विंशः सर्गः ॥१-२६॥",
  "मुनेर्वचनमक्लीबं श्रुत्वा नरवरात्मजः ।\nराघवः प्राञ्जलिर्भूत्वा प्रत्युवाच दृढव्रतः ॥१-२६-१॥",
  "पितुर्वचननिर्देशात् पितुर्वचनगौरवात् ।\nवचनं कौशिकस्येति कर्तव्यमविशङ्कया ॥१-२६-२॥",
  "अनुशिष्टोऽस्म्ययोध्यायां गुरुमध्ये महात्मना ।\nपित्रा दशरथेनाहं नावज्ञेयं हि तद्वचः सोऽहं पितुर्वचः श्रुत्वा शासनाद् ब्रह्मवादिनः ।\nकरिष्यामि न संदेहस्ताटकावधमुत्तमम् ॥१-२६-३॥",
  "गोब्राह्मणहितार्थाय देशस्य च हिताय च ।\nतव चैवाप्रमेयस्य वचनं कर्तुमुद्यतः ॥१-२६-४॥",
  "एवमुक्त्वा धनुर्मध्ये बद्ध्वा मुष्टिमरिन्दमः ।\nज्याघोषमकरोत् तीव्रं दिशः शब्देन नादयन् ॥१-२६-५॥",
  "तेन शब्देन वित्रस्तास्ताटकावनवासिनः ।\nताटका च सुसंक्रुद्धा तेन शब्देन मोहिता ॥१-२६-६॥",
  "तं शब्दमभिनिध्याय राक्षसी क्रोधमूर्छिता ।\nश्रुत्वा चाभ्यद्रवत् क्रुद्धा यत्र शब्दो विनिस्सृतः ॥१-२६-७॥",
  "तां दृष्ट्वा राघवः क्रुद्धां विकृतां विकृताननाम् ।\nप्रमाणेनातिवृद्धां च लक्ष्मणं सोऽभ्यभाषत ॥१-२६-८॥",
  "पश्य लक्ष्मण यक्षिण्या भैरवं दारुणं वपुः ।\nभिद्येरन् दर्शनादस्या भीरूणां हृदयानि च ॥१-२६-९॥",
  "एतां पश्य दुराधर्षां मायाबलसमन्विताम् ।\nविनिवृत्तां करोम्यद्य हृतकर्णाग्रनासिकाम् ॥१-२६-१०॥",
  "न ह्येनामुत्सहे हन्तुं स्त्रीस्वभावेन रक्षिताम् ।\nवीर्यं चास्या गतिं चैव हन्यामिति हि मे मतिः ॥१-२६-११॥",
  "एवं ब्रुवाणे रामे तु ताटका क्रोधमूर्छिता ।\nउद्यम्य बाहू गर्जन्ती राममेवाभ्यधावत ॥१-२६-१२॥",
  "विश्वामित्रस्तु ब्रह्मर्षिर्हुंकारेणाभिभर्त्स्य ताम् ।\nस्वस्ति राघवयोरस्तु जयं चैवाभ्यभाषत ॥१-२६-१३॥",
  "उद्धुन्वाना रजो घोरं ताटका राघवावुभौ ।\nरजोमेघेन महता मुहूर्तं सा व्यमोहयत् ॥१-२६-१४॥",
  "ततो मायां समास्थाय शिलावर्षेण राघवौ ।\nअवाकिरत् सुमहता ततश्चुक्रोध राघवः ॥१-२६-१५॥",
  "शिलावर्षं महत् तस्याः शरवर्षेण राघवः ।\nप्रतिवार्योपधावन्त्याः करौ चिच्छेद पत्रिभिः ॥१-२६-१६॥",
  "ततश्च्छिन्नभुजां श्रान्तामभ्याशे परिगर्जतीम् ।\nसौमित्रिरकरोत् क्रोधाद्धृतकर्णाग्रनासिकाम् ॥१-२६-१७॥",
  "कामरूपधरा सा तु कृत्वा रूपाण्यनेकशः ।\nअन्तर्धानं गता यक्षी मोहयन्ती स्वमायया ॥१-२६-१८॥",
  "अश्मवर्षं विमुञ्चन्ती भैरवं विचचार सा ।\nततस्तावश्मवर्षेण कीर्यमाणौ समन्ततः ॥१-२६-१९॥",
  "दृष्ट्वा गाधिसुतः श्रीमानिदं वचनमब्रवीत् ।\nअलं ते घृणया राम पापैषा दुष्टचारिणी ॥१-२६-२०॥",
  "यज्ञविघ्नकरी यक्षी पुरा वर्धेत मायया ।\nवध्यतां तावदेवैषा पुरा संध्या प्रवर्तते ॥१-२६-२१॥",
  "रक्षांसि संध्याकाले तु दुर्धर्षाणि भवन्ति हि ।\nइत्युक्तः स तु तां यक्षीमश्मवृष्ट्याभिवर्षणीम् ॥१-२६-२२॥",
  "दर्शयन् शब्दवेधित्वं तां रुरोध स सायकैः ।\nसा रुद्धा बाणजालेन मायाबलसमन्विता ॥१-२६-२३॥",
  "अभिदुद्राव काकुत्स्थं लक्ष्मणं च विनेषुदी ।\nतामापतन्तीं वेगेन विक्रान्तामशनीमिव ॥१-२६-२४॥",
  "शरेणोरसि विव्याध सा पपात ममार च ।\nतां हतां भीमसंकाशां दृष्ट्वा सुरपतिस्तदा ॥१-२६-२५॥",
  "साधु साध्विति काकुत्स्थं सुराश्चाप्यभिपूजयन् ।\nउवाच परमप्रीतः सहस्राक्षः पुरन्दरः ॥१-२६-२६॥",
  "सुराश्च सर्वे संहृष्टा विश्वामित्रमथाब्रुवन् ।\nमुने कौशिक भद्रं ते सेन्द्राः सर्वे मरुद्गणाः ॥१-२६-२७॥",
  "तोषिताः कर्मणानेन स्नेहं दर्शय राघवे ।\nप्रजापतेः कृशाश्वस्य पुत्रान् सत्यपराक्रमान् ॥१-२६-२८॥",
  "तपोबलभृतो ब्रह्मन् राघवाय निवेदय ।\nपात्रभूतश्च ते ब्रह्मंस्तवानुगमने रतः ॥१-२६-२९॥",
  "कर्तव्यं सुमहत् कर्म सुराणां राजसूनुना ।\nएवमुक्त्वा सुराः सर्वे जग्मुर्हृष्टा विहायसम् ॥१-२६-३०॥",
  "विश्वामित्रं पूजयन्तस्ततः संध्या प्रवर्तते ।\nततो मुनिवरः प्रीतस्ताटकावधतोषितः ॥१-२६-३१॥",
  "मूर्ध्नि राममुपाघ्राय इदं वचनमब्रवीत् ।\nइहाद्य रजनीं राम वसाम शुभदर्शन ॥१-२६-३२॥",
  "श्वः प्रभाते गमिष्यामस्तदाश्रमपदं मम ।\nविश्वामित्रवचः श्रुत्वा हृष्टो दशरथात्मजः ॥१-२६-३३॥",
  "उवास रजनीं तत्र ताटकाया वने सुखम् ।\nमुक्तशापं वनं तच्च तस्मिन्नेव तदाहनि ।\nरमणीयं विबभ्राज यथा चैत्ररथं वनम् ॥१-२६-३४॥",
  "निहत्य तां यक्षसुतां स रामः प्रशस्यमानः सुरसिद्धसङ्घैः ।\nउवास तस्मिन् मुनिना सहैव प्रभातवेलां प्रतिबोध्यमानः ॥१-२६-३५॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे ताटकावधः नाम षड्विंशः सर्गः ॥१-२६॥"
]