[
  "अथ श्रीमद्वाल्मीकीयरामायणे बालकाण्डे जनकसमागमः नाम पञ्चाशः सर्गः ॥१-५०॥",
  "ततः प्रागुत्तरां गत्वा रामः सौमित्रिणा सह ।\nविश्वामित्रं पुरस्कृत्य यज्ञवाटमुपागमत् ॥१-५०-१॥",
  "रामस्तु मुनिशार्दूलमुवाच सहलक्ष्मणः ।\nसाध्वी यज्ञसमृद्धिर्हि जनकस्य महात्मनः ॥१-५०-२॥",
  "बहूनीह सहस्राणि नानादेशनिवासिनाम् ।\nब्राह्मणानां महाभाग वेदाध्ययनशालिनाम् ॥१-५०-३॥",
  "ऋषिवाटाश्च दृश्यन्ते शकटीशतसंकुलाः ।\nदेशो विधीयतां ब्रह्मन् यत्र वत्स्यामहे वयम् ॥१-५०-४॥",
  "रामस्य वचनं श्रुत्वा विश्वामित्रो महामुनिः ।\nनिवासमकरोद् देशे विविक्ते सलिलान्विते ॥१-५०-५॥",
  "विश्वामित्रमनुप्राप्तं श्रुत्वा नृपवरस्तदा ।\nशतानन्दं पुरस्कृत्य पुरोहितमनिन्दितः ॥१-५०-६॥",
  "ऋत्विजोऽपि महात्मानस्त्वर्घ्यमादाय सत्वरम् ।\nप्रत्युज्जगाम सहसा विनयेन समन्वितः ॥१-५०-७॥",
  "विश्वामित्राय धर्मेण ददौ धर्मपुरस्कृतम् ।\nप्रतिगृह्य तु तां पूजां जनकस्य महात्मनः ॥१-५०-८॥",
  "पप्रच्छ कुशलं राज्ञो यज्ञस्य च निरामयम् ।\nस तांश्चाथ मुनीन् पृष्ट्वा सोपाध्यायपुरोधसः ॥१-५०-९॥",
  "यथार्हमृषिभिः सर्वैः समागच्छत् प्रहृष्टवत् ।\nअथ राजा मुनिश्रेष्ठं कृताञ्जलिरभाषत ॥१-५०-१०॥",
  "आसने भगवानास्तां सहैभिर्मुनिपुंगवैः ।\nजनकस्य वचः श्रुत्वा निषसाद महामुनिः ॥१-५०-११॥",
  "पुरोधा ऋत्विजश्चैव राजा च सहमन्त्रिभिः ।\nआसनेषु यथान्यायमुपविष्टाः समन्ततः ॥१-५०-१२॥",
  "दृष्ट्वा स नृपतिस्तत्र विश्वामित्रमथाब्रवीत् ।\nअद्य यज्ञसमृद्धिर्मे सफला दैवतैः कृता ॥१-५०-१३॥",
  "अद्य यज्ञफलं प्राप्तं भगवद्दर्शनान्मया ।\nधन्योऽस्म्यनुगृहीतोऽस्मि यस्य मे मुनिपुंगवः ॥१-५०-१४॥",
  "यज्ञोपसदनं ब्रह्मन् प्राप्तोऽसि मुनिभिः सह ।\nद्वादशाहं तु ब्रह्मर्षे दीक्षामाहुर्मनीषिणः ॥१-५०-१५॥",
  "ततो भागार्थिनो देवान् द्रष्टुमर्हसि कौशिक ।\nइत्युक्त्वा मुनिशार्दूलं प्रहृष्टवदनस्तदा ॥१-५०-१६॥",
  "पुनस्तं परिपप्रच्छ प्राञ्जलिः प्रयतो नृपः ।\nइमौ कुमारौ भद्रं ते देवतुल्यपराक्रमौ ॥१-५०-१७॥",
  "गजतुल्यगती वीरौ शार्दूलवृषभोपमौ ।\nपद्मपत्रविशालाक्षौ खड्गतूणीधनुर्धरौ ।\nअश्विनाविव रूपेण समुपस्थितयौवनौ ॥१-५०-१८॥",
  "यदृच्छयेव गां प्राप्तौ देवलोकादिवामरौ ।\nकथं पद्भ्यामिह प्राप्तौ किमर्थं कस्य वा मुने ॥१-५०-१९॥",
  "वरायुधधरौ वीरौ कस्य पुत्रौ महामुने ।\nभूषयन्ताविमं देशं चन्द्रसूर्याविवाम्बरम् ॥१-५०-२०॥",
  "परस्परस्य सदृशौ प्रमाणेङ्गितचेष्टितैः ।\nकाकपक्षधरौ वीरौ श्रोतुमिच्छामि तत्त्वतः ॥१-५०-२१॥",
  "तस्य तद् वचनं श्रुत्वा जनकस्य महात्मनः ।\nन्यवेदयदमेयात्मा पुत्रौ दशरथस्य तौ ॥१-५०-२२॥",
  "सिद्धाश्रमनिवासं च राक्षसानां वधं तथा ।\nतत्रागमनमव्यग्रं विशालायाश्च दर्शनम् ॥१-५०-२३॥",
  "अहल्यादर्शनं चैव गौतमेन समागमम् ।\nमहाधनुषि जिज्ञासां कर्तुमागमनं तथा ॥१-५०-२४॥",
  "एतत् सर्वं महातेजा जनकाय महात्मने ।\nनिवेद्य विररामाथ विश्वामित्रो महामुनिः ॥१-५०-२५॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे जनकसमागमः नाम पञ्चाशः सर्गः ॥१-५०॥"
]