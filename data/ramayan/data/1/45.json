[
  "श्रीमद्वाल्मीकीयरामायणे बालकाण्डे अमृतोत्पत्तिः नाम पञ्चचत्वारिंशः सर्गः ॥१-४५॥",
  "विश्वामित्रवचः श्रुत्वा राघवः सहलक्ष्मणः ।\nविस्मयं परमं गत्वा विश्वामित्रमथाब्रवीत् ॥१-४५-१॥",
  "अत्यद्भुतमिदं ब्रह्मन् कथितं परमं त्वया ।\nगङ्गावतरणं पुण्यं सागरस्यापि पूरणम् ॥१-४५-२॥",
  "क्षणभूतेव नौ रात्रिः संवृत्तेयं परंतप ।\nइमां चिन्तयतोः सर्वां निखिलेन कथां तव ॥१-४५-३॥",
  "तस्य सा शर्वरी सर्वा मम सौमित्रिणा सह ।\nजगाम चिन्तयानस्य विश्वामित्र कथां शुभाम् ॥१-४५-४॥",
  "ततः प्रभाते विमले विश्वामित्रं तपोधनम् ।\nउवाच राघवो वाक्यं कृताह्निकमरिन्दमः ॥१-४५-५॥",
  "गता भगवती रात्रिः श्रोतव्यं परमं श्रुतम् ।\nतराम सरितां श्रेष्ठां पुण्यां त्रिपथगां नदीम् ॥१-४५-६॥",
  "नौरेषा हि सुखास्तीर्णा ऋषीणां पुण्यकर्मणाम् ।\nभगवन्तमिह प्राप्तं ज्ञात्वा त्वरितमागता ॥१-४५-७॥",
  "तस्य तद् वचनं श्रुत्वा राघवस्य महात्मनः ।\nसन्तारं कारयामास सर्षिसङ्घस्य कौशिकः ॥१-४५-८॥",
  "उत्तरं तीरमासाद्य सम्पूज्यर्षिगणं ततः ।\nगङ्गाकूले निविष्टास्ते विशालां ददृशुः पुरीम् ॥१-४५-९॥",
  "ततो मुनिवरस्तूर्णं जगाम सहराघवः ।\nविशालां नगरीं रम्यां दिव्यां स्वर्गोपमां तदा ॥१-४५-१०॥",
  "अथ रामो महाप्राज्ञो विश्वामित्रं महामुनिम् ।\nपप्रच्छ प्राञ्जलिर्भूत्वा विशालामुत्तमां पुरीम् ॥१-४५-११॥",
  "कतमो राजवंशोऽयं विशालायां महामुने ।\nश्रोतुमिच्छामि भद्रं ते परं कौतूहलं हि मे ॥१-४५-१२॥",
  "तस्य तद् वचनं श्रुत्वा रामस्य मुनिपुङ्गवः ।\nआख्यातुं तत्समारेभे विशालायाः पुरातनम् ॥१-४५-१३॥",
  "श्रूयतां राम शक्रस्य कथां कथयतः श्रुताम् ।\nअस्मिन् देशे हि यद् वृत्तं शृणु तत्त्वेन राघव ॥१-४५-१४॥",
  "पूर्वं कृतयुगे राम दितेः पुत्रा महाबलाः ।\nअदितेश्च महाभागा वीर्यवन्तः सुधार्मिकाः ॥१-४५-१५॥",
  "ततस्तेषां नरव्याघ्र बुद्धिरासीन्महात्मनाम् ।\nअमरा विजराश्चैव कथं स्यामो निरामयाः ॥१-४५-१६॥",
  "तेषां चिन्तयतां तत्र बुद्धिरासीद् विपश्चिताम् ।\nक्षीरोदमथनं कृत्वा रसं प्राप्स्याम तत्र वै ॥१-४५-१७॥",
  "ततो निश्चित्य मथनं योक्त्रं कृत्वा च वासुकिम् ।\nमन्थानं मन्दरं कृत्वा ममन्थुरमितौजसः ॥१-४५-१८॥",
  "अथ वर्षसहस्रेण योक्त्रसर्पशिरांसि च ।\nवमन्तोऽतिविषं तत्र ददंशुर्दशनैः शिलाः ॥१-४५-१९॥",
  "उत्पपाताग्निसंकाशं हालाहलमहाविषम् ।\nतेन दग्धं जगत् सर्वं सदेवासुरमानुषम् ॥१-४५-२०॥",
  "अथ देवा महादेवं शङ्करं शरणार्थिनः ।\nजग्मुः पशुपतिं रुद्रं त्राहि त्राहीति तुष्टुवुः ॥१-४५-२१॥",
  "एवमुक्तस्ततो देवैर्देवदेवेश्वरः प्रभुः ।\nप्रादुरासीत् ततोऽत्रैव शङ्खचक्रधरो हरिः ॥१-४५-२२॥",
  "उवाचैनं स्मितं कृत्वा रुद्रं शूलधरं हरिः ।\nदैवतैर्मथ्यमाने तु यत्पूर्वं समुपस्थितम् ॥१-४५-२३॥",
  "तत् त्वदीयं सुरश्रेष्ठ सुराणामग्रतो हि यत् ।\nअग्रपूजामिह स्थित्वा गृहाणेदं विषं प्रभो ॥१-४५-२४॥",
  "इत्युक्त्वा च सुरश्रेष्ठस्तत्रैवान्तरधीयत ।\nदेवतानां भयं दृष्ट्वा श्रुत्वा वाक्यं तु शार्ङ्गिणः ॥१-४५-२५॥",
  "हालाहलं विषं घोरं संजग्राहामृतोपमम् ।\nदेवान् विसृज्य देवेशो जगाम भगवान् हरः ॥१-४५-२६॥",
  "ततो देवासुराः सर्वे ममन्थू रघुनन्दन ।\nप्रविवेशाथ पातालं मन्थानः पर्वतोत्तमः ॥१-४५-२७॥",
  "ततो देवाः सगन्धर्वास्तुष्टुवुर्मधुसूदनम् ।\nत्वं गतिः सर्वभूतानां विशेषेण दिवौकसाम् ॥१-४५-२८॥",
  "पालयास्मान् महाबाहो गिरिमुद्धर्तुमर्हसि ।\nइति श्रुत्वा हृषीकेशः कामठं रूपमास्थितः ॥१-४५-२९॥",
  "पर्वतं पृष्ठतः कृत्वा शिष्ये तत्रोदधौ हरिः ।\nपर्वताग्रं तु लोकात्मा हस्तेनाक्रम्य केशवः ॥१-४५-३०॥",
  "देवानां मध्यतः स्थित्वा ममन्थ पुरुषोत्तमः ।\nअथ वर्षसहस्रेण आयुर्वेदमयः पुमान् ॥१-४५-३१॥",
  "उदतिष्ठत् सुधर्मात्मा सदण्डः सकमण्डलुः ।\nपूर्वं धन्वन्तरिर्नाम अप्सराश्च सुवर्चसः ॥१-४५-३२॥",
  "अप्सु निर्मथनादेव रसात् तस्माद् वरस्त्रियः ।\nउत्पेतुर्मनुजश्रेष्ठ तस्मादप्सरसोऽभवन् ॥१-४५-३३॥",
  "षष्टिः कोट्योऽभवंस्तासामप्सराणां सुवर्चसाम् ।\nअसंख्येयास्तु काकुत्स्थ यास्तासां परिचारिकाः ॥१-४५-३४॥",
  "न ताः स्म प्रतिगृह्णन्ति सर्वे ते देवदानवाः ।\nअप्रतिग्रहणादेव ता वै साधारणाः स्मृताः ॥१-४५-३५॥",
  "वरुणस्य ततः कन्या वारुणी रघुनन्दन ।\nउत्पपात महाभागा मार्गमाणा परिग्रहम् ॥१-४५-३६॥",
  "दितेः पुत्रा न तां राम जगृहुर्वरुणात्मजाम् ।\nअदितेस्तु सुता वीर जगृहुस्तामनिन्दिताम् ॥१-४५-३७॥",
  "असुरास्तेन दैतेयाः सुरास्तेनादितेः सुताः ।\nहृष्टाः प्रमुदिताश्चासन् वारुणीग्रहणात् सुराः ॥१-४५-३८॥",
  "उच्चैःश्रवा हयश्रेष्ठो मणिरत्नं च कौस्तुभम् ।\nउदतिष्ठन्नरश्रेष्ठ तथैवामृतमुत्तमम् ॥१-४५-३९॥",
  "अथ तस्य कृते राम महानासीत् कुलक्षयः ।\nअदितेस्तु ततः पुत्रा दितिपुत्रानयोधयन् ॥१-४५-४०॥",
  "एकतामगमन् सर्वे असुरा राक्षसैः सह ।\nयुद्धमासीन्महाघोरं वीर त्रैलोक्यमोहनम् ॥१-४५-४१॥",
  "यदा क्षयं गतं सर्वं तदा विष्णुर्महाबलः ।\nअमृतं सोऽहरत् तूर्णं मायामास्थाय मोहिनीम् ॥१-४५-४२॥",
  "ये गताभिमुखं विष्णुमक्षरं पुरुषोत्तमम् ।\nसम्पिष्टास्ते तदा युद्धे विष्णुना प्रभविष्णुना ॥१-४५-४३॥",
  "अदितेरात्मजा वीरा दितेः पुत्रान् निजघ्निरे ।\nअस्मिन् घोरे महायुद्धे दैतेयादित्ययोर्भृशम् ॥१-४५-४४॥",
  "निहत्य दितिपुत्रांस्तु राज्यं प्राप्य पुरंदरः ।\nशशास मुदितो लोकान् सर्षिसङ्घान् सचारणान् ॥१-४५-४५॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे पञ्चचत्वारिंशः सर्गः ॥१-४५॥"
]