[
  "श्रीमद्वाल्मीकीयरामायणे बालकाण्डे अयोध्याप्रवेशः नाम सप्तसप्ततितमः सर्गः ॥१-७७॥",
  "गते रामे प्रशान्तात्मा रामो दाशरथिर्धनुः ।\nवरुणायाप्रमेयाय ददौ हस्ते महायशाः ॥१-७७-१॥",
  "अभिवाद्य ततो रामो वसिष्ठप्रमुखानृषीन् ।\nपितरं विकलं दृष्ट्वा प्रोवाच रघुनन्दनः ॥१-७७-२॥",
  "जामदग्न्यो गतो रामः प्रयातु चतुरंगिणी ।\nअयोध्याभिमुखी सेना त्वया नाथेन पालिता ॥१-७७-३॥",
  "रामस्य वचनं श्रुत्वा राजा दशरथः सुतम् ।\nबाहुभ्यां सम्परिष्वज्य मूर्ध्न्युपाघ्राय राघवम् ॥१-७७-४॥",
  "गतो राम इति श्रुत्वा हृष्टः प्रमुदितो नृपः ।\nपुनर्जातं तदा मेने पुत्रमात्मानमेव च ॥१-७७-५॥",
  "चोदयामास तां सेनां जगामाशु ततः पुरीम् ।\nपताकाध्वजिनीं रम्यां तूर्योद्घुष्टनिनादिताम् ॥१-७७-६॥",
  "सिक्तराजपथारम्यां प्रकीर्णकुसुमोत्कराम् ।\nराजप्रवेशसुमुखैः पौरैर्मङ्गलपाणिभिः ॥१-७७-७॥",
  "सम्पूर्णां प्राविशद् राजा जनौघैः समलंकृताम् ।\nपौरैः प्रत्युद्गतो दूरं द्विजैश्च पुरवासिभिः ॥१-७७-८॥",
  "पुत्रैरनुगतः श्रीमान् श्रीमद्भिश्च महायशाः ।\nप्रविवेश गृहं राजा हिमवत्सदृशं प्रियम् ॥१-७७-९॥",
  "ननन्द स्वजनै राजा गृहे कामैः सुपूजितः ।\nकौसल्या च सुमित्रा च कैकेयी च सुमध्यमा ॥१-७७-१०॥",
  "वधूप्रतिग्रहे युक्ता याश्चान्या राजयोषितः ।\nततः सीतां महाभागामूर्मिलां च यशस्विनीम् ॥१-७७-११॥",
  "कुशध्वजसुते चोभे जगृहुर्नृपयोषितः ।\nमंगलालापनैर्होमैः शोभिताः क्षौमवाससः ॥१-७७-१२॥",
  "देवतायतनान्याशु सर्वास्ताः प्रत्यपूजयन् ।\nअभिवाद्याभिवाद्यांश्च सर्वा राजसुतास्तदा ॥१-७७-१३॥",
  "रेमिरे मुदिताः सर्वा भर्तृभिर्मुदिता रहः ।\nकृतदाराः कृतास्त्राश्च सधनाः ससुहृज्जनाः ॥१-७७-१४॥",
  "शुश्रूषमाणाः पितरं वर्तयन्ति नरर्षभाः ।\nकस्यचित्त्वथ कालस्य राजा दशरथः सुतम् ॥१-७७-१५॥",
  "भरतं कैकयीपुत्रमब्रवीद् रघुनन्दनः ।\nअयं केकयराजस्य पुत्रो वसति पुत्रक ॥१-७७-१६॥",
  "त्वां नेतुमागतो वीरो युधाजिन्मातुलस्तव ।\nश्रुत्वा दशरथस्यैतद् भरतः कैकयीसुतः ॥१-७७-१७॥",
  "गमनायाभिचक्राम शत्रुघ्नसहितस्तदा ।\nआपृच्छ्य पितरं शूरो रामं चाक्लिष्टकारिणम् ॥१-७७-१८॥",
  "मातॄश्चापि नरश्रेष्ठः शत्रुघ्नसहितो ययौ ।\nयुधाजित् प्राप्य भरतं सशत्रुघ्नं प्रहर्षितः ॥१-७७-१९॥",
  "स्वपुरं प्राविशद् वीरः पिता तस्य तुतोष ह ।\nगते च भरते रामो लक्ष्मणश्च महाबलः ॥१-७७-२०॥",
  "पितरं देवसंकाशं पूजयामासतुस्तदा ।\nपितुराज्ञां पुरस्कृत्य पौरकार्याणि सर्वशः ॥१-७७-२१॥",
  "चकार रामः सर्वाणि प्रियाणि च हितानि च ।\nमातृभ्यो मातृकार्याणि कृत्वा परमयन्त्रितः ॥१-७७-२२॥",
  "गुरूणां गुरुकार्याणि काले कालेऽन्ववैक्षत ।\nएवं दशरथः प्रीतो ब्राह्मणा नैगमास्तथा ॥१-७७-२३॥",
  "रामस्य शीलवृत्तेन सर्वे विषयवासिनः ।\nतेषामतियशा लोके रामः सत्यपराक्रमः ॥१-७७-२४॥",
  "स्वयंभूरिव भूतानां बभूव गुणवत्तरः ।\nरामश्च सीतया सार्धं विजहार बहूनृतून् ॥१-७७-२५॥",
  "मनस्वी तद्गतमनास्तस्या हृदि समर्पितः ।\nप्रिया तु सीता रामस्य दाराः पितृकृता इति ॥१-७७-२६॥",
  "गुणाद्रूपगुणाच्चापि प्रीतिर्भूयोऽभिवर्धते ।\nतस्याश्च भर्ता द्विगुणं हृदये परिवर्तते ॥१-७७-२७॥",
  "अन्तर्गतमपि व्यक्तमाख्याति हृदयं हृदा ।\nतस्य भूयो विशेषेण मैथिली जनकात्मजा ।\nदेवताभिः समा रूपे सीता श्रीरिव रूपिणी ॥१-७७-२८॥",
  "तया स राजर्षिसुतोऽभिकामया ।\nसमेयिवानुत्तमराजकन्यया ।\nअतीव रामः शुशुभे मुदान्वितो विभुः श्रिया विष्णुरिवामरेश्वरः ॥१-७७-२९॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे सप्तसप्ततितमः सर्गः ॥१-७७॥"
]