[
  "श्रीमद्वाल्मीकीयरामायणे बालकाण्डे वैष्णवधनुःप्रशंसा नाम पञ्चसप्ततितमः सर्गः ॥१-७५॥",
  "राम दाशरथे वीर वीर्यं ते श्रूयतेऽद्भुतम् ।\nधनुषो भेदनं चैव निखिलेन मया श्रुतम् ॥१-७५-१॥",
  "तदद्भुतमचिन्त्यं च भेदनं धनुषस्तथा ।\nतच्छ्रुत्वाहमनुप्राप्तो धनुर्गृह्यापरं शुभम् ॥१-७५-२॥",
  "तदिदं घोरसंकाशं जामदग्न्यं महद्धनुः ।\nपूरयस्व शरेणैव स्वबलं दर्शयस्व च ॥१-७५-३॥",
  "तदहं ते बलं दृष्ट्वा धनुषोऽप्यस्य पूरणे ।\nद्वन्द्वयुद्धं प्रदास्यामि वीर्यश्लाघ्यमहं तव ॥१-७५-४॥",
  "तस्य तद् वचनं श्रुत्वा राजा दशरथस्तदा ।\nविषण्णवदनो दीनः प्राञ्जलिर्वाक्यमब्रवीत् ॥१-७५-५॥",
  "क्षत्ररोषात् प्रशान्तस्त्वं ब्राह्मणश्च महातपाः ।\nबालानां मम पुत्राणामभयं दातुमर्हसि ॥१-७५-६॥",
  "भार्गवाणां कुले जातः स्वाध्यायव्रतशालिनाम् ।\nसहस्राक्षे प्रतिज्ञाय शस्त्रं प्रक्षिप्तवानसि ॥१-७५-७॥",
  "स त्वं धर्मपरो भूत्वा कश्यपाय वसुंधराम् ।\nदत्त्वा वनमुपागम्य महेन्द्रकृतकेतनः ॥१-७५-८॥",
  "मम सर्वविनाशाय सम्प्राप्तस्त्वं महामुने ।\nन चैकस्मिन् हते रामे सर्वे जीवामहे वयम् ॥१-७५-९॥",
  "ब्रुवत्येवं दशरथे जामदग्न्यः प्रतापवान् ।\nअनादृत्य तु तद्वाक्यं राममेवाभ्यभाषत ॥१-७५-१०॥",
  "इमे द्वे धनुषी श्रेष्ठे दिव्ये लोकाभिपूजिते ।\nदृढे बलवती मुख्ये सुकृते विश्वकर्मणा ॥१-७५-११॥",
  "अनुसृष्टं सुरैरेकं त्र्यम्बकाय युयुत्सवे ।\nत्रिपुरघ्नं नरश्रेष्ठ भग्नं काकुत्स्थ यत्त्वया ॥१-७५-१२॥",
  "इदं द्वितीयं दुर्धर्षं विष्णोर्दत्तं सुरोत्तमैः ।\nतदिदं वैष्णवं राम धनुः परपुरंजयम् ॥१-७५-१३॥",
  "समानसारं काकुत्स्थ रौद्रेण धनुषा त्विदम् ।\nतदा तु देवताः सर्वाः पृच्छन्ति स्म पितामहम् ॥१-७५-१४॥",
  "शितिकण्ठस्य विष्णोश्च बलाबलनिरीक्षया ।\nअभिप्रायं तु विज्ञाय देवतानां पितामहः ॥१-७५-१५॥",
  "विरोधं जनयामास तयोः सत्यवतां वरः ।\nविरोधे तु महद् युद्धमभवद् रोमहर्षणम् ॥१-७५-१६॥",
  "शितिकण्ठस्य विष्णोश्च परस्परजयैषिणोः ।\nतदा तु जृम्भितं शैवं धनुर्भीमपराक्रमम् ॥१-७५-१७॥",
  "हुंकारेण महादेवः स्तम्भितोऽथ त्रिलोचनः ।\nदेवैस्तदा समागम्य सर्षिसङ्घः सचारणैः ॥१-७५-१८॥",
  "याचितौ प्रशमं तत्र जग्मतुस्तौ सुरोत्तमौ ।\nजृम्भितं तद् धनुर्दृष्ट्वा शैवं विष्णुपराक्रमैः ॥१-७५-१९॥",
  "अधिकं मेनिरे विष्णुं देवाः सर्षिगणास्तथा ।\nधनू रुद्रस्तु संक्रुद्धो विदेहेषु महायशाः ॥१-७५-२०॥",
  "देवरातस्य राजर्षेर्ददौ हस्ते ससायकम् ।\nइदं च वैष्णवं राम धनुः परपुरंजयम् ॥१-७५-२१॥",
  "ऋचीके भार्गवे प्रादाद् विष्णुः स न्यासमुत्तमम् ।\nऋचीकस्तु महातेजाः पुत्रस्याप्रतिकर्मणः ॥१-७५-२२॥",
  "पितुर्मम ददौ दिव्यं जमदग्नेर्महात्मनः ।\nन्यस्तशस्त्रे पितरि मे तपोबलसमन्विते ॥१-७५-२३॥",
  "अर्जुनो विदधे मृत्युं प्राकृतां बुद्धिमास्थितः ।\nवधमप्रतिरूपं तु पितुः श्रुत्वा सुदारुणम् ।\nक्षत्रमुत्सादयं रोषाज्जातं जातमनेकशः ॥१-७५-२४॥",
  "पृथिवीं चाखिलां प्राप्य कश्यपाय महात्मने ।\nयज्ञस्यान्तेऽददं राम दक्षिणां पुण्यकर्मणे ॥१-७५-२५॥",
  "दत्त्वा महेन्द्रनिलयस्तपोबलसमन्वितः ।\nश्रुत्वा तु धनुषो भेदं ततोऽहं द्रुतमागतः ॥१-७५-२६॥",
  "तदेवं वैष्णवं राम पितृपैतामहं महत् ।\nक्षत्रधर्मं पुरस्कृत्य गृह्णीष्व धनुरुत्तमम् ॥१-७५-२७॥",
  "योजयस्व धनुःश्रेष्ठे शरं परपुरंजयम् ।\nयदि शक्तोऽसि काकुत्स्थ द्वन्द्वं दास्यामि ते ततः ॥१-७५-२८॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे पञ्चसप्ततितमः सर्गः ॥१-७५॥"
]