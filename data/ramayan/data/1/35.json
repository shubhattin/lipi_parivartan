[
  "श्रीमद्वाल्मीकीयरामायणे बालकाण्डे उमागङ्गावृत्तान्तसंक्षेपः नाम पञ्चत्रिंशः सर्गः ॥१-३५॥",
  "उपास्य रात्रिशेषं तु शोणाकूले महर्षिभिः ।\nनिशायां सुप्रभातायां विश्वामित्रोऽभ्यभाषत ॥१-३५-१॥",
  "सुप्रभाता निशा राम पूर्वा संध्या प्रवर्तते ।\nउत्तिष्ठोत्तिष्ठ भद्रं ते गमनायाभिरोचय ॥१-३५-२॥",
  "तच्छ्रुत्वा वचनं तस्य कृतपूर्वाह्णिकक्रियः ।\nगमनं रोचयामास वाक्यं चेदमुवाच ह ॥१-३५-३॥",
  "अयं शोणः शुभजलोऽगाधः पुलिनमण्डितः ।\nकतरेण पथा ब्रह्मन् संतरिष्यामहे वयम् ॥१-३५-४॥",
  "एवमुक्तस्तु रामेण विश्वामित्रोऽब्रवीदिदम् ।\nएष पन्था मयोद्दिष्टो येन यान्ति महर्षयः ॥१-३५-५॥",
  "एवमुक्ता महर्षयो विश्वामित्रेण धीमता ।\nपश्यन्तस्ते प्रयाता वै वनानि विविधानि च ॥१-३५-६॥",
  "ते गत्वा दूरमध्वानं गतेऽर्धदिवसे तदा ।\nजाह्नवीं सरितां श्रेष्ठां ददृशुर्मुनिसेविताम् ॥१-३५-७॥",
  "तां दृष्ट्वा पुण्यसलिलां हंससारससेविताम् ।\nबभूवुर्मुनयः सर्वे मुदिताः सहराघवाः ॥१-३५-८॥",
  "तस्यास्तीरे तदा सर्वे चक्रुर्वासपरिग्रहम् ।\nततः स्नात्वा यथान्यायं संतर्प्य पितृदेवताः ॥१-३५-९॥",
  "हुत्वा चैवाग्निहोत्राणि प्राश्य चामृतवद्धविः ।\nविविशुर्जाह्नवीतीरे शुभा मुदितमानसाः ॥१-३५-१०॥",
  "विश्वामित्रं महात्मानं परिवार्य समन्ततः ।\nविष्ठिताश्च यथान्यायं राघवौ च यथार्हतः ।\nसंप्रहृष्टमना रामो विश्वामित्रमथाब्रवीत् ॥१-३५-११॥",
  "भगवञ्छ्रोतुमिच्छामि गङ्गां त्रिपथगां नदीम् ।\nत्रैलोक्यं कथमाक्रम्य गता नदनदीपतिम् ॥१-३५-१२॥",
  "चोदितो रामवाक्येन विश्वामित्रो महामुनिः ।\nवृद्धिं जन्म च गङ्गाया वक्तुमेवोपचक्रमे ॥१-३५-१३॥",
  "शैलेन्द्रो हिमवान् राम धातूनामाकरो महान् ।\nतस्य कन्याद्वयं राम रूपेणाप्रतिमं भुवि ॥१-३५-१४॥",
  "या मेरुदुहिता राम तयोर्माता सुमध्यमा ।\nनाम्ना मेना मनोज्ञा वै पत्नी हिमवतः प्रिया ॥१-३५-१५॥",
  "तस्यां गङ्गेयमभवज्ज्येष्ठा हिमवतः सुता ।\nउमा नाम द्वितीयाभूत् कन्या तस्यैव राघव ॥१-३५-१६॥",
  "अथ ज्येष्ठां सुराः सर्वे देवकार्यचिकीर्षया ।\nशैलेन्द्रं वरयामासुर्गङ्गां त्रिपथगां नदीम् ॥१-३५-१७॥",
  "ददौ धर्मेण हिमवांस्तनयां लोकपावनीम् ।\nस्वच्छन्दपथगां गङ्गां त्रैलोक्यहितकाम्यया ॥१-३५-१८॥",
  "प्रतिगृह्य त्रिलोकार्थं त्रिलोकहितकांक्षिणः ।\nगङ्गामादाय तेऽगच्छन् कृतार्थेनान्तरात्मना ॥१-३५-१९॥",
  "या चान्या शैलदुहिता कन्याऽसीद् रघुनन्दन ।\nउग्रं सुव्रतमास्थाय तपस्तेपे तपोधना ॥१-३५-२०॥",
  "उग्रेण तपसा युक्तां ददौ शैलवरः सुताम् ।\nरुद्रायाप्रतिरूपाय उमां लोकनमस्कृताम् ॥१-३५-२१॥",
  "एते ते शैलराजस्य सुते लोकनमस्कृते ।\nगङ्गा च सरितां श्रेष्ठा उमादेवी च राघव ॥१-३५-२२॥",
  "एतत् ते सर्वमाख्यातं यथा त्रिपथगामिनी ।\nखं गता प्रथमं तात गतिं गतिमतां वर ॥१-३५-२३॥",
  "सैषा सुरनदी रम्या शैलेन्द्रतनया तदा ।\nसुरलोकं समारूढा विपापा जलवाहिनी ॥१-३५-२४॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे पञ्चत्रिंशः सर्गः ॥१-३५॥"
]