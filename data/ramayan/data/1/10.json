[
  "अथ श्रीमद्वाल्मीकीयरामायणे बालकाण्डे ऋश्यशृङ्गस्याङ्गदेशानयनप्रकारः नाम दशमः सर्गः ॥१-१०॥",
  "सुमन्त्रश्चोदितो राज्ञा प्रोवाचेदं वचस्तदा ।\nयथर्ष्यशृङ्गस्त्वानीतो येनोपायेन मन्त्रिभिः ।\nतन्मे निगदितं सर्वं शृणु मे मन्त्रिभिः सह ॥१-१०-१॥",
  "रोमपादमुवाचेदं सहामात्यः पुरोहितः ।\nउपायो निरपायोऽयमस्माभिरभिचिन्तितः ॥१-१०-२॥",
  "ऋष्यशृङ्गो वनचरस्तपःस्वाध्यायसंयुतः ।\nअनभिज्ञस्तु नारीणां विषयाणां सुखस्य च ॥१-१०-३॥",
  "इन्द्रियार्थैरभिमतैर्नरचित्तप्रमाथिभिः ।\nपुरमानाययिष्यामः क्षिप्रं चाध्यवसीयताम् ॥१-१०-४॥",
  "गणिकास्तत्र गच्छन्तु रूपवत्यः स्वलङ्कृताः ।\nप्रलोभ्य विविधोपायैरानेष्यन्तीह सत्कृताः ॥१-१०-५॥",
  "श्रुत्वा तथेति राजा च प्रत्युवाच पुरोहितम् ।\nपुरोहितो मन्त्रिणश्च तथा चक्रुश्च ते तथा ॥१-१०-६॥",
  "वारमुख्यास्तु तच्छ्रुत्वा वनं प्रविविशुर्महत् ।\nआश्रमस्याविदूरेऽस्मिन् यत्नं कुर्वन्ति दर्शने ॥१-१०-७॥",
  "ऋषेः पुत्रस्य धीरस्य नित्यमाश्रमवासिनः ।\nपितुः स नित्यसन्तुष्टो नातिचक्राम चाश्रमात् ॥१-१०-८॥",
  "न तेन जन्मप्रभृति दृष्टपूर्वं तपस्विना ।\nस्त्री वा पुमान्वा यच्चान्यत् सत्त्वं नगरराष्ट्रजम् ॥१-१०-९॥",
  "ततः कदाचित् तं देशमाजगाम यदृच्छया ।\nविभाण्डकसुतस्तत्र ताश्चापश्यद् वराङ्गनाः ॥१-१०-१०॥",
  "ताश्चित्रवेषाः प्रमदा गायन्त्यो मधुरस्वरम् ।\nऋषिपुत्रमुपागम्य सर्वा वचनमब्रुवन् ॥१-१०-११॥",
  "कस्त्वं किं वर्तसे ब्रह्मञ्ज्ञातुमिच्छामहे वयम् ।\nएकस्त्वं विजने घोरे वने चरसि शंस नः ॥१-१०-१२॥",
  "अदृष्टरूपास्तास्तेन काम्यरूपा वने स्त्रियः ।\nहार्दात्तस्य मतिर्जाता आख्यातुं पितरं स्वकम् ॥१-१०-१३॥",
  "पिता विभाण्डकोऽस्माकं तस्याहं सुत औरसः ।\nऋष्यशृङ्ग इति ख्यातं नाम कर्म च मे भुवि ॥१-१०-१४॥",
  "इहाश्रमपदोऽस्माकं समीपे शुभदर्शनाः ।\nकरिष्ये वोऽत्र पूजां वै सर्वेषां विधिपूर्वकम् ॥१-१०-१५॥",
  "ऋषिपुत्रवचः श्रुत्वा सर्वासां मतिरास वै ।\nतदाश्रमपदं द्रष्टुं जग्मुः सर्वास्ततोऽङ्गनाः ॥१-१०-१६॥",
  "गतानां तु ततः पूजामृषिपुत्रश्चकार ह ।\nइदमर्घ्यमिदं पाद्यमिदं मूलं फलं च नः ॥१-१०-१७॥",
  "प्रतिगृह्य तु तां पूजां सर्वा एव समुत्सुकाः ।\nऋषेर्भीताश्च शीघ्रं तु गमनाय मतिं दधुः ॥१-१०-१८॥",
  "अस्माकमपि मुख्यानि फलानीमानि हे द्विज ।\nगृहाण विप्र भद्रं ते भक्षयस्व च मा चिरम् ॥१-१०-१९॥",
  "ततस्तास्तं समालिङ्ग्य सर्वा हर्षसमन्विताः ।\nमोदकान् प्रददुस्तस्मै भक्ष्यांश्च विविधाञ्छुभान् ॥१-१०-२०॥",
  "तानि चास्वाद्य तेजस्वी फलानीति स्म मन्यते ।\nअनास्वादितपूर्वाणि वने नित्यनिवासिनाम् ॥१-१०-२१॥",
  "आपृच्छ्य च तदा विप्रं व्रतचर्यां निवेद्य च ।\nगच्छन्ति स्मापदेशात्ता भीतास्तस्य पितुः स्त्रियः ॥१-१०-२२॥",
  "गतासु तासु सर्वासु काश्यपस्यात्मजो द्विजः ।\nअस्वस्थहृदयश्चासीद् दुःखाच्च परिवर्तते ॥१-१०-२३॥",
  "ततोऽपरेद्युस्तं देशमाजगाम स वीर्यवान् ।\nविभाण्डकसुतः श्रीमान् मनसाचिन्तयन्मुहुः ॥१-१०-२४॥",
  "मनोज्ञा यत्र ता दृष्टा वारमुख्याः स्वलङ्कृताः ।\nदृष्ट्वैव च ततो विप्रमायान्तं हृष्टमानसाः ॥१-१०-२५॥",
  "उपसृत्य ततः सर्वास्तास्तमूचुरिदं वचः ।\nएह्याश्रमपदं सौम्य अस्माकमिति चाब्रुवन् ॥१-१०-२६॥",
  "चित्राण्यत्र बहूनि स्युर्मूलानि च फलानि च ।\nतत्राप्येष विशेषेण विधिर्हि भविता ध्रुवम् ॥१-१०-२७॥",
  "श्रुत्वा तु वचनं तासां सर्वासां हृदयङ्गमम् ।\nगमनाय मतिं चक्रे तं च निन्युस्तदा स्त्रियः ॥१-१०-२८॥",
  "तत्र चानीयमाने तु विप्रे तस्मिन् महात्मनि ।\nववर्ष सहसा देवो जगत् प्रह्लादयंस्तदा ॥१-१०-२९॥",
  "वर्षेणैवागतं विप्रं तापसं स नराधिपः ।\nप्रत्युद्गम्य मुनिं प्रह्वः शिरसा च महीं गतः ॥१-१०-३०॥",
  "अर्घ्यं च प्रददौ तस्मै न्यायतः सुसमाहितः ।\nवव्रे प्रसादं विप्रेन्द्रान्मा विप्रं मन्युराविशेत् ॥१-१०-३१॥",
  "अन्तःपुरं प्रवेश्यास्मै कन्यां दत्त्वा यथाविधि ।\nशान्तां शान्तेन मनसा राजा हर्षमवाप सः ॥१-१०-३२॥",
  "एवं स न्यवसत् तत्र सर्वकामैः सुपूजितः ।\nऋष्यशृङ्गो महातेजाः शान्तया सह भार्यया ॥१-१०-३३॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे ऋश्यशृङ्गस्याङ्गदेशानयनप्रकारः नाम दशमः सर्गः ॥१-१०॥"
]