[
  "अथ श्रीमद्वाल्मीकीयरामायणे बालकाण्डे भगीरथवरप्रदानम् नाम द्विचत्वारिंशः सर्गः ॥१-४२॥",
  "कालधर्मं गते राम सगरे प्रकृतीजनाः ।\nराजानं रोचयामासुरंशुमन्तं सुधार्मिकम् ॥१-४२-१॥",
  "स राजा सुमहानासीदंशुमान् रघुनन्दन ।\nतस्य पुत्रो महानासीद् दिलीप इति विश्रुतः ॥१-४२-२॥",
  "तस्मै राज्यं समादिश्य दिलीपे रघुनन्दन ।\nहिमवच्छिखरे रम्ये तपस्तेपे सुदारुणम् ॥१-४२-३॥",
  "द्वात्रिंशच्छतसाहस्रं वर्षाणि सुमहायशाः ।\nतपोवनगतो राजा स्वर्गं लेभे तपोधनः ॥१-४२-४॥",
  "दिलीपस्तु महातेजाः श्रुत्वा पैतामहं वधम् ।\nदुःखोपहतया बुद्ध्या निश्चयं नाध्यगच्छत ॥१-४२-५॥",
  "कथं गङ्गावतरणं कथं तेषां जलक्रिया ।\nतारयेयं कथं चैतानिति चिन्तापरोऽभवत् ॥१-४२-६॥",
  "तस्य चिन्तयतो नित्यं धर्मेण विदितात्मनः ।\nपुत्रो भगीरथो नाम जज्ञे परमधार्मिकः ॥१-४२-७॥",
  "दिलीपस्तु महातेजा यज्ञैर्बहुभिरिष्टवान् ।\nत्रिंशद्वर्षसहस्राणि राजा राज्यमकारयत् ॥१-४२-८॥",
  "अगत्वा निश्चयं राजा तेषामुद्धरणं प्रति ।\nव्याधिना नरशार्दूल कालधर्ममुपेयिवान् ॥१-४२-९॥",
  "इन्द्रलोकं गतो राजा स्वार्जितेनैव कर्मणा ।\nराज्ये भगीरथं पुत्रमभिषिच्य नरर्षभः ॥१-४२-१०॥",
  "भगीरथस्तु राजर्षिर्धार्मिको रघुनन्दन ।\nअनपत्यो महाराजः प्रजाकामः स च प्रजाः ॥१-४२-११॥",
  "मन्त्रिष्वाधाय तद् राज्यं गङ्गावतरणे रतः ।\nतपो दीर्घं समातिष्ठद् गोकर्णे रघुनन्दन ॥१-४२-१२॥",
  "ऊर्ध्वबाहुः पञ्चतपा मासाहारो जितेन्द्रियः ।\nतस्य वर्षसहस्राणि घोरे तपसि तिष्ठतः ॥१-४२-१३॥",
  "अतीतानि महाबाहो तस्य राज्ञो महात्मनः ।\nसुप्रीतो भगवान् ब्रह्मा प्रजानां प्रभुरीश्वरः ॥१-४२-१४॥",
  "ततः सुरगणैः सार्धमुपागम्य पितामहः ।\nभगीरथं महात्मानं तप्यमानमथाब्रवीत् ॥१-४२-१५॥",
  "भगीरथ महाराज प्रीतस्तेऽहं जनाधिप ।\nतपसा च सुतप्तेन वरं वरय सुव्रत ॥१-४२-१६॥",
  "तमुवाच महातेजाः सर्वलोकपितामहम् ।\nभगीरथो महाबाहुः कृताञ्जलिपुटः स्थितः ॥१-४२-१७॥",
  "यदि मे भगवान् प्रीतो यद्यस्ति तपसः फलम् ।\nसगरस्यात्मजाः सर्वे मत्तः सलिलमाप्नुयुः ॥१-४२-१८॥",
  "गङ्गायाः सलिलक्लिन्ने भस्मन्येषां महात्मनाम् ।\nस्वर्गं गच्छेयुरत्यन्तं सर्वे च प्रपितामहाः ॥१-४२-१९॥",
  "देव याचे ह संतत्यै नावसीदेत् कुलं च नः ।\nइक्ष्वाकूणां कुले देव एष मेऽस्तु वरः परः ॥१-४२-२०॥",
  "उक्तवाक्यं तु राजानं सर्वलोकपितामहः ।\nप्रत्युवाच शुभां वाणीं मधुरां मधुराक्षराम् ॥१-४२-२१॥",
  "मनोरथो महानेष भगीरथ महारथ ।\nएवं भवतु भद्रं ते इक्ष्वाकुकुलवर्धन ॥१-४२-२२॥",
  "इयं हैमवती ज्येष्ठा गङ्गा हिमवतः सुता ।\nतां वै धारयितुं राजन् हरस्तत्र नियुज्यताम् ॥१-४२-२३॥",
  "गङ्गायाः पतनं राजन् पृथिवी न सहिष्यते ।\nतां वै धारयितुं राजन् नान्यं पश्यामि शूलिनः ॥१-४२-२४॥",
  "तमेवमुक्त्वा राजानं गङ्गां चाभाष्य लोककृत् ।\nजगाम त्रिदिवं देवैः सर्वैः सह मरुद्गणैः ॥१-४२-२५॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे भगीरथवरप्रदानम् नाम द्विचत्वारिंशः सर्गः ॥१-४२॥"
]