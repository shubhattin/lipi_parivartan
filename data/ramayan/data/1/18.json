[
  "अथ श्रीमद्वाल्मीकीयरामायणे बालकाण्डे श्रीरामाद्यवतारः नाम अष्टादशः सर्गः ॥१-१८॥",
  "निर्वृत्ते तु क्रतौ तस्मिन् हयमेधे महात्मनः ।\nप्रतिगृह्य सुरा भागान् प्रतिजग्मुर्यथागतम् ॥१-१८-१॥",
  "समाप्तदीक्षानियमः पत्नीगणसमन्वितः ।\nप्रविवेश पुरीं राजा सभृत्यबलवाहनः ॥१-१८-२॥",
  "यथार्हं पूजितास्तेन राज्ञा वै पृथिवीश्वराः ।\nमुदिताः प्रययुर्देशान् प्रणम्य मुनिपुंगवम् ॥१-१८-३॥",
  "श्रीमतां गच्छतां तेषां स्वगृहाणि पुरात् ततः ।\nबलानि राज्ञां शुभ्राणि प्रहृष्टानि चकाशिरे ॥१-१८-४॥",
  "गतेषु पृथिवीशेषु राजा दशरथः पुनः ।\nप्रविवेश पुरीं श्रीमान् पुरस्कृत्य द्विजोत्तमान् ॥१-१८-५॥",
  "शान्तया प्रययौ सार्धमृष्यशृङ्गः सुपूजितः ।\nअन्वीयमानो राज्ञाथ सानुयात्रेण धीमता ॥१-१८-६॥",
  "एवं विसृज्य तान् सर्वान् राजा सम्पूर्णमानसः ।\nउवास सुखितस्तत्र पुत्रोत्पत्तिं विचिन्तयन् ॥१-१८-७॥",
  "ततो यज्ञे समाप्ते तु ऋतूनां षट् समत्ययुः ।\nततश्च द्वादशे मासे चैत्रे नावमिके तिथौ ॥१-१८-८॥",
  "नक्षत्रेऽदितिदैवत्ये स्वोच्चसंस्थेषु पञ्चसु ।\nग्रहेषु कर्कटे लग्ने वाक्पताविन्दुना सह ॥१-१८-९॥",
  "प्रोद्यमाने जगन्नाथं सर्वलोकनमस्कृतम् ।\nकौसल्याजनयद् रामं दिव्यलक्षणसंयुतम् ॥१-१८-१०॥",
  "विष्णोरर्धं महाभागं पुत्रमैक्ष्वाकुनन्दनम् ।\nलोहिताक्षं महाबाहुं रक्तोष्ठं दुन्दुभिस्वनम् ॥१-१८-११॥",
  "कौसल्या शुशुभे तेन पुत्रेणामिततेजसा ।\nयथा वरेण देवानामदितिर्वज्रपाणिना ॥१-१८-१२॥",
  "भरतो नाम कैकेय्यां जज्ञे सत्यपराक्रमः ।\nसाक्षाद् विष्णोश्चतुर्भागः सर्वैः समुदितो गुणैः ॥१-१८-१३॥",
  "अथ लक्ष्मणशत्रुघ्नौ सुमित्राजनयत् सुतौ ।\nवीरौ सर्वास्त्रकुशलौ विष्णोरर्धसमन्वितौ ॥१-१८-१४॥",
  "पुष्ये जातस्तु भरतो मीनलग्ने प्रसन्नधीः ।\nसार्पे जातौ तु सौमित्री कुलीरेऽभ्युदिते रवौ ॥१-१८-१५॥",
  "राज्ञः पुत्रा महात्मानश्चत्वारो जज्ञिरे पृथक् ।\nगुणवन्तोऽनुरूपाश्च रुच्या प्रोष्ठपदोपमाः ॥१-१८-१६॥",
  "जगुः कलं च गन्धर्वा ननृतुश्चाप्सरोगणाः ।\nदेवदुन्दुभयो नेदुः पुष्पवृष्टिश्च खात् पतत् ॥१-१८-१७॥",
  "उत्सवश्च महानासीदयोध्यायां जनाकुलः ।\nरथ्याश्च जनसम्बाधा नटनर्तकसंकुलाः ॥१-१८-१८॥",
  "गायनैश्च विराविण्यो वादनैश्च तथापरैः ।\nविरेजुर्विपुलास्तत्र सर्वरत्नसमन्विताः ॥१-१८-१९॥",
  "प्रदेयांश्च ददौ राजा सूतमागधवन्दिनाम् ।\nब्राह्मणेभ्यो ददौ वित्तम् गोधनानि सहस्रशः ॥१-१८-२०॥",
  "अतीत्यैकादशाहं तु नामकर्म तथाकरोत् ।\nज्येष्ठं रामं महात्मानं भरतं कैकयीसुतम् ॥१-१८-२१॥",
  "सौमित्रिं लक्ष्मणमिति शत्रुघ्नमपरं तथा ।\nवसिष्ठः परमप्रीतो नामानि कुरुते तदा ॥१-१८-२२॥",
  "ब्राह्मणान् भोजयामास पौराजानपदानपि ।\nअददद् ब्राह्मणानां च रत्नौघमलं बहु ॥१-१८-२३॥",
  "तेषां जन्मक्रियादीनि सर्वकर्माण्यकारयत् ।\nतेषां केतुरिव ज्येष्ठो रामो रतिकरः पितुः ॥१-१८-२४॥",
  "बभूव भूयो भूतानां स्वयम्भूरिव सम्मतः ।\nसर्वे वेदविदः शूराः सर्वे लोकहिते रताः ॥१-१८-२५॥",
  "सर्वे ज्ञानोपसम्पन्नाः सर्वे समुदिता गुणैः ।\nतेषामपि महातेजा रामः सत्यपराक्रमः ॥१-१८-२६॥",
  "इष्टः सर्वस्य लोकस्य शशाङ्क इव निर्मलः ।\nगजस्कन्धेऽश्वपृष्ठे च रथचर्यासु सम्मतः ॥१-१८-२७॥",
  "धनुर्वेदे च निरतः पितुः शुश्रूषणे रतः ।\nबाल्यात् प्रभृति सुस्निग्धो लक्ष्मणो लक्ष्मिवर्धनः ॥१-१८-२८॥",
  "रामस्य लोकरामस्य भ्रातुर्ज्येष्ठस्य नित्यशः ।\nसर्वप्रियकरस्तस्य रामस्यापि शरीरतः ॥१-१८-२९॥",
  "लक्ष्मणो लक्ष्मिसम्पन्नो बहिःप्राण इवापरः ।\nन च तेन विना निद्रां लभते पुरुषोत्तमः ॥१-१८-३०॥",
  "मृष्टमन्नमुपानीतमश्नाति न हि तं विना ।\nयदा हि हयमारूढो मृगयां याति राघवः ॥१-१८-३१॥",
  "अथैनं पृष्ठतोऽभ्येति सधनुः परिपालयन् ।\nभरतस्यापि शत्रुघ्नो लक्ष्मणावरजो हि सः ॥१-१८-३२॥",
  "प्राणैः प्रियतरो नित्यं तस्य चासीत् तथा प्रियः ।\nस चतुर्भिर्महाभागैः पुत्रैर्दशरथः प्रियैः ॥१-१८-३३॥",
  "बभूव परमप्रीतो देवैरिव पितामहः ।\nते यदा ज्ञानसंपन्नाः सर्वे समुदिता गुणैः ॥१-१८-३४॥",
  "ह्रीमन्तः कीर्तिमन्तश्च सर्वज्ञा दीर्घदर्शिनः ।\nतेषामेवंप्रभावाणां सर्वेषां दीप्ततेजसाम् ॥१-१८-३५॥",
  "पिता दशरथो हृष्टो ब्रह्मा लोकाधिपो यथा ।\nते चापि मनुजव्याघ्रा वैदिकाध्ययने रताः ॥१-१८-३६॥",
  "पितृशुश्रूषणरता धनुर्वेदे च निष्ठिताः ।\nअथ राजा दशरथस्तेषां दारक्रियां प्रति ॥१-१८-३७॥",
  "चिन्तयामास धर्मात्मा सोपाध्यायः सबान्धवः ।\nतस्य चिन्तयमानस्य मन्त्रिमध्ये महात्मनः ॥१-१८-३८॥",
  "अभ्यागच्छन्महातेजा विश्वामित्रो महामुनिः ।\nस राज्ञो दर्शनाकाङ्क्षी द्वाराध्यक्षानुवाच ह ॥१-१८-३९॥",
  "शीघ्रमाख्यात मां प्राप्तं कौशिकं गाधिनः सुतम् ।\nतच्छ्रुत्वा वचनं तस्य राज्ञो वेश्म प्रदुद्रुवुः ॥१-१८-४०॥",
  "संभ्रान्तमनसः सर्वे तेन वाक्येन चोदिताः ।\nते गत्वा राजभवनं विश्वामित्रमृषिं तदा ॥१-१८-४१॥",
  "प्राप्तमावेदयामासुर्नृपायेक्ष्वाकवे तदा ।\nतेषां तद्वचनं श्रुत्वा सपुरोधाः समाहितः ॥१-१८-४२॥",
  "प्रत्युज्जगाम संहृष्टो ब्रह्माणमिव वासवः ।\nस दृष्ट्वा ज्वलितं दीप्त्या तापसं संशितव्रतम् ॥१-१८-४३॥",
  "प्रहृष्टवदनो राजा ततोऽर्घ्यमुपहारयत् ।\nस राज्ञः प्रतिगृह्यार्घ्यं शास्त्रदृष्टेन कर्मणा ॥१-१८-४४॥",
  "कुशलं चाव्ययं चैव पर्यपृच्छन्नराधिपम् ।\nपुरे कोशे जनपदे बान्धवेषु सुहृत्सु च ॥१-१८-४५॥",
  "कुशलं कौशिको राज्ञः पर्यपृच्छत् सुधार्मिकः ।\nअपि ते संनताः सर्वे सामन्तरिपवो जिताः ॥१-१८-४६॥",
  "दैवं च मानुषं चैव कर्म ते साध्वनुष्ठितम् ।\nवसिष्ठं च समागम्य कुशलं मुनिपुङ्गवः ॥१-१८-४७॥",
  "ऋषींश्च तान् यथान्यायं महाभाग उवाच ह ।\nते सर्वे हृष्टमनसस्तस्य राज्ञो निवेशनम् ॥१-१८-४८॥",
  "विविशुः पूजितास्तेन निषेदुश्च यथार्हतः ।\nअथ हृष्टमना राजा विश्वामित्रं महामुनिम् ॥१-१८-४९॥",
  "उवाच परमोदारो हृष्टस्तमभिपूजयन् ।\nयथामृतस्य सम्प्राप्तिर्यथा वर्षमनूदके ॥१-१८-५०॥",
  "यथा सदृशदारेषु पुत्रजन्माप्रजस्य वै ।\nप्रणष्टस्य यथा लाभो यथा हर्षो महोदये ॥१-१८-५१॥",
  "तथैवागमनं मन्ये स्वागतं ते महामुने ।\nकं च ते परमं कामं करोमि किमु हर्षितः ॥१-१८-५२॥",
  "पात्रभूतोऽसि मे ब्रह्मन् दिष्ट्या प्राप्तोऽसि मानद ।\nअद्य मे सफलं जन्म जीवितं च सुजीवितम् ॥१-१८-५३॥",
  "यस्माद् विप्रेन्द्रमद्राक्षं सुप्रभाता निशा मम ।\nपूर्वं राजर्षिशब्देन तपसा द्योतितप्रभः ॥१-१८-५४॥",
  "ब्रह्मर्षित्वमनुप्राप्तः पूज्योऽसि बहुधा मया ।\nतदद्भुतमभूद् विप्र पवित्रं परमं मम ॥१-१८-५५॥",
  "शुभक्षेत्रगतश्चाहं तव संदर्शनात् प्रभो ।\nब्रूहि यत् प्रार्थितं तुभ्यं कार्यमागमनं प्रति ॥१-१८-५६॥",
  "इच्छाम्यनुगृहीतोऽहं त्वदर्थं परिवृद्धये ।\nकार्यस्य न विमर्शं च गन्तुमर्हसि सुव्रत ॥१-१८-५७॥",
  "कर्ता चाहमशेषेण दैवतं हि भवान् मम ।\nमम चायमनुप्राप्तो महानभ्युदयो द्विज ।\nतवागमनजः कृत्स्नो धर्मश्चानुत्तमो द्विज ॥१-१८-५८॥",
  "इति हृदयसुखं निशम्य वाक्यं श्रुतिसुखमात्मवता विनीतमुक्तम् ।\nप्रथितगुणयशा गुणैर्विशिष्टः परमऋषिः परमं जगाम हर्षम् ॥१-१८-५९॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे श्रीरामाद्यवतारः नाम अष्टादशः सर्गः ॥१-१८॥"
]