[
  "अथ श्रीमद्वाल्मीकीयरामायणे बालकाण्डे अस्त्रग्रामप्रदानम् नाम सप्तविंशः सर्गः ॥१-२७॥",
  "अथ तां रजनीमुष्य विश्वामित्रो महायशाः ।\nप्रहस्य राघवं वाक्यमुवाच मधुरस्वरम् ॥१-२७-१॥",
  "परितुष्टोऽस्मि भद्रं ते राजपुत्र महायशः ।\nप्रीत्या परमया युक्तो ददाम्यस्त्राणि सर्वशः ॥१-२७-२॥",
  "देवासुरगणान् वापि सगन्धर्वोरगान् भुवि ।\nयैरमित्रान् प्रसह्याजौ वशीकृत्य जयिष्यसि ॥१-२७-३॥",
  "तानि दिव्यानि भद्रं ते ददाम्यस्त्राणि सर्वशः ।\nदण्डचक्रं महद् दिव्यं तव दास्यामि राघव ॥१-२७-४॥",
  "धर्मचक्रं ततो वीर कालचक्रं तथैव च ।\nविष्णुचक्रं तथात्युग्रमैन्द्रं चक्रं तथैव च ॥१-२७-५॥",
  "वज्रमस्त्रं नरश्रेष्ठ शैवं शूलवरं तथा ।\nअस्त्रं ब्रह्मशिरश्चैव ऐषीकमपि राघव ॥१-२७-६॥",
  "ददामि ते महाबाहो ब्राह्ममस्त्रमनुत्तमम् ।\nगदे द्वे चैव काकुत्स्थ मोदकीशिखरी शुभे ॥१-२७-७॥",
  "प्रदीप्ते नरशार्दूल प्रयच्छामि नृपात्मज ।\nधर्मपाशमहं राम कालपाशं तथैव च ॥१-२७-८॥",
  "वारुणं पाशमस्त्रं च ददाम्यहमनुत्तमम् ।\nअशनी द्वे प्रयच्छामि शुष्कार्द्रे रघुनन्दन ॥१-२७-९॥",
  "ददामि चास्त्रं पैनाकमस्त्रं नारायणं तथा ।\nआग्नेयमस्त्रं दयितं शिखरं नाम नामतः ॥१-२७-१०॥",
  "वायव्यं प्रथमं नाम ददामि तव चानघ ।\nअस्त्रं हयशिरो नाम क्रौञ्चमस्त्रं तथैव च ॥१-२७-११॥",
  "शक्तिद्वयं च काकुत्स्थ ददामि तव राघव ।\nकङ्कालं मुसलं घोरं कापालमथ किङ्किणीम् ॥१-२७-१२॥",
  "वधार्थं रक्षसां यानि ददाम्येतानि सर्वशः ।\nवैद्याधरं महास्त्रं च नन्दनं नाम नामतः ॥१-२७-१३॥",
  "असिरत्नं महाबाहो ददामि नृवरात्मज ।\nगान्धर्वमस्त्रं दयितं मोहनं नाम नामतः ॥१-२७-१४॥",
  "प्रस्वापनं प्रशमनं दद्मि सौम्यं च राघव ।\nवर्षणं शोषणं चैव संतापनविलापने ॥१-२७-१५॥",
  "मादनं चैव दुर्धर्षं कन्दर्पदयितं तथा ।\nगान्धर्वमस्त्रं दयितं मानवं नाम नामतः ॥१-२७-१६॥",
  "पैशाचमस्त्रं दयितं मोहनं नाम नामतः ।\nप्रतीच्छ नरशार्दूल राजपुत्र महायशः ॥१-२७-१७॥",
  "तामसं नरशार्दूल सौमनं च महाबलम् ।\nसंवर्तं चैव दुर्धर्षं मौसलं च नृपात्मज ॥१-२७-१८॥",
  "सत्यमस्त्रं महाबाहो तथा मायामयं परम् ।\nसौरं तेजःप्रभं नाम परतेजोऽपकर्षणम् ॥१-२७-१९॥",
  "सोमास्त्रं शिशिरं नाम त्वाष्ट्रमस्त्रं सुदारुणम् ।\nदारुणं च भगस्यापि शीतेषुमथ मानवम् ॥१-२७-२०॥",
  "एतान् राम महाबाहो कामरूपान् महाबलान् ।\nगृहाण परमोदारान् क्षिप्रमेव नृपात्मज ॥१-२७-२१॥",
  "स्थितस्तु प्राङ्मुखो भूत्वा शुचिर्मुनिवरस्तदा ।\nददौ रामाय सुप्रीतो मन्त्रग्राममनुत्तमम् ॥१-२७-२२॥",
  "सर्वसंग्रहणं येषां दैवतैरपि दुर्लभम् ।\nतान्यस्त्राणि तदा विप्रो राघवाय न्यवेदयत् ॥१-२७-२३॥",
  "जपतस्तु मुनेस्तस्य विश्वामित्रस्य धीमतः ।\nउपतस्थुर्महार्हाणि सर्वाण्यस्त्राणि राघवम् ॥१-२७-२४॥",
  "ऊचुश्च मुदिता रामं सर्वे प्राञ्जलयस्तदा ।\nइमे च परमोदार किंकरास्तव राघव ॥१-२७-२५॥",
  "यद्यदिच्छसि भद्रं ते तत्सर्वं करवाम वै ।\nततो रामः प्रसन्नात्मा तैरित्युक्तो महाबलैः ॥१-२७-२६॥",
  "प्रतिगृह्य च काकुत्स्थः समालभ्य च पाणिना ।\nमनसा मे भविष्यध्वमिति तान्यभ्यचोदयत् ॥१-२७-२७॥",
  "ततः प्रीतमना रामो विश्वामित्रं महामुनिम् ।\nअभिवाद्य महातेजा गमनायोपचक्रमे ॥१-२७-२८॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे अस्त्रग्रामप्रदानम् नाम सप्तविंशः सर्गः ॥१-२७॥"
]