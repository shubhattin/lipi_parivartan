[
  "श्रीमद्वाल्मीकीयरामायणे बालकाण्डे रम्भाशापः नाम चतुःषष्ठितमः सर्गः ॥१-६४॥",
  "सुरकार्यमिदं रम्भे कर्तव्यं सुमहत् त्वया ।\nलोभनं कौशिकस्येह काममोहसमन्वितम् ॥१-६४-१॥",
  "तथोक्ता साप्सरा राम सहस्राक्षेण धीमता ।\nव्रीडिता प्राञ्जलिर्वाक्यं प्रत्युवाच सुरेश्वरम् ॥१-६४-२॥",
  "अयं सुरपते घोरो विश्वामित्रो महामुनिः ।\nक्रोधमुत्स्रक्ष्यते घोरं मयि देव न संशयः ॥१-६४-३॥",
  "ततो हि मे भयं देव प्रसादं कर्तुुमर्हसि ।\nएवमुक्तस्तया राम सभयं भीतया तदा ॥१-६४-४॥",
  "तामुवाच सहस्राक्षो वेपमानां कृताञ्जलिम् ।\nमा भैषी रम्भे भद्रं ते कुरुष्व मम शासनम् ॥१-६४-५॥",
  "कोकिलो हृदयग्राही माधवे रुचिरद्रुमे ।\nअहं कन्दर्पसहितः स्थास्यामि तव पार्श्वतः ॥१-६४-६॥",
  "त्वं हि रूपं बहुगुणं कृत्वा परमभास्वरम् ।\nतमृषिं कौशिकं भद्रे भेदयस्व तपस्विनम् ॥१-६४-७॥",
  "सा श्रुत्वा वचनं तस्य कृत्वा रूपमनुत्तमम् ।\nलोभयामास ललिता विश्वामित्रं शुचिस्मिता ॥१-६४-८॥",
  "कोकिलस्य तु शुश्राव वल्गु व्याहरतः स्वनम् ।\nसम्प्रहृष्टेन मनसा स चैनामन्ववैक्षत ॥१-६४-९॥",
  "अथ तस्य च शब्देन गीतेनाप्रतिमेन च ।\nदर्शनेन च रम्भाया मुनिः संदेहमागतः ॥१-६४-१०॥",
  "सहस्राक्षस्य तत्सर्वं विज्ञाय मुनिपुंगवः ।\nरम्भां क्रोधसमाविष्टः शशाप कुशिकात्मजः ॥१-६४-११॥",
  "यन्मां लोभयसे रम्भे कामक्रोधजयैषिणम् ।\nदशवर्षसहस्राणि शैली स्थास्यसि दुर्भगे ॥१-६४-१२॥",
  "ब्राह्मणः सुमहातेजास्तपोबलसमन्वितः ।\nउद्धरिष्यति रम्भे त्वां मत्क्रोधकलुषीकृताम् ॥१-६४-१३॥",
  "एवमुक्त्वा महातेजा विश्वामित्रो महामुनिः ।\nअशक्नुवन् धारयितुं कोपं संतापमात्मनः ॥१-६४-१४॥",
  "तस्य शापेन महता रम्भा शैली तदाभवत् ।\nवचः श्रुत्वा च कन्दर्पो महर्षेः स च निर्गतः ॥१-६४-१५॥",
  "कोपेन च महातेजास्तपोऽपहरणे कृते ।\nइन्द्रियैरजितै राम न लेभे शान्तिमात्मनः ॥१-६४-१६॥",
  "बभूवास्य मनश्चिन्ता तपोऽपहरणे कृते ।\nनैवं क्रोधं गमिष्यामि न च वक्ष्ये कथंचन ॥१-६४-१७॥",
  "अथवा नोच्छ्वसिष्यामि संवत्सरशतान्यपि ।\nअहं हि शोषयिष्यामि आत्मानं विजितेन्द्रियः ॥१-६४-१८॥",
  "तावद् यावद्धि मे प्राप्तं ब्राह्मण्यं तपसार्जितम् ।\nअनुच्छ्वसन्नभुञ्जानस्तिष्ठेयं शाश्वतीः समाः ॥१-६४-१९॥",
  "नहि मे तप्यमानस्य क्षयं यास्यन्ति मूर्तयः ।\nएवं वर्षसहस्रस्य दीक्षां स मुनिपुंगवः ।\nचकाराप्रतिमां लोके प्रतिज्ञां रघुनन्दन ॥१-६४-२०॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे चतुःषष्ठितमः सर्गः ॥१-६४॥"
]