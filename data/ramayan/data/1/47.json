[
  "श्रीमद्वाल्मीकीयरामायणे बालकाण्डे विशालागमनम् नाम सप्तचत्वारिंशः सर्गः ॥१-४७॥",
  "सप्तधा तु कृते गर्भे दितिः परमदुःखिता ।\nसहस्राक्षं दुराधर्षं वाक्यं सानुनयाब्रवीत् ॥१-४७-१॥",
  "ममापराधाद् गर्भोऽयं सप्तधा शकलीकृतः ।\nनापराधो हि देवेश तवात्र बलसूदन ॥१-४७-२॥",
  "प्रियं त्वत्कृतमिच्छामि मम गर्भविपर्यये ।\nमरुतां सप्त सप्तानां स्थानपाला भवन्तु ते ॥१-४७-३॥",
  "वातस्कन्धा इमे सप्त चरन्तु दिवि पुत्रक ।\nमारुता इति विख्याता दिव्यरूपा ममात्मजाः ॥१-४७-४॥",
  "ब्रह्मलोकं चरत्वेक इन्द्रलोकं तथापरः ।\nदिव्यवायुरिति ख्यातस्तृतीयोऽपि महायशाः ॥१-४७-५॥",
  "चत्वारस्तु सुरश्रेष्ठ दिशो वै तव शासनात् ।\nसंचरिष्यन्ति भद्रं ते कालेन हि ममात्मजाः ॥१-४७-६॥",
  "त्वत्कृतेनैव नाम्ना वै मारुता इति विश्रुताः ।\nतस्यास्तद् वचनं श्रुत्वा सहस्राक्षः पुरन्दरः ॥१-४७-७॥",
  "उवाच प्राञ्जलिर्वाक्यमतीदं बलसूदनः ।\nसर्वमेतद् यथोक्तं ते भविष्यति न संशयः ॥१-४७-८॥",
  "विचरिष्यन्ति भद्रं ते देवरूपास्तवात्मजाः ।\nएवं तौ निश्चयं कृत्वा मातापुत्रौ तपोवने ॥१-४७-९॥",
  "जग्मतुस्त्रिदिवं राम कृतार्थाविति नः श्रुतम् ।\nएष देशः स काकुत्स्थ महेन्द्राध्युषितः पुरा ॥१-४७-१०॥",
  "दितिं यत्र तपःसिद्धामेवं परिचचार सः ।\nइक्ष्वाकोस्तु नरव्याघ्र पुत्रः परमधार्मिकः ॥१-४७-११॥",
  "अलम्बुषायामुत्पन्नो विशाल इति विश्रुतः ।\nतेन चासीदिह स्थाने विशालेति पुरी कृता ॥१-४७-१२॥",
  "विशालस्य सुतो राम हेमचन्द्रो महाबलः ।\nसुचन्द्र इति विख्यातो हेमचन्द्रादनन्तरः ॥१-४७-१३॥",
  "सुचन्द्रतनयो राम धूम्राश्व इति विश्रुतः ।\nधूम्राश्वतनयश्चापि सृञ्जयः समपद्यत ॥१-४७-१४॥",
  "सृञ्जयस्य सुतः श्रीमान् सहदेवः प्रतापवान् ।\nकुशाश्वः सहदेवस्य पुत्रः परमधार्मिकः ॥१-४७-१५॥",
  "कुशाश्वस्य महातेजाः सोमदत्तः प्रतापवान् ।\nसोमदत्तस्य पुत्रस्तु काकुत्स्थ इति विश्रुतः ॥१-४७-१६॥",
  "तस्य पुत्रो महातेजाः सम्प्रत्येष पुरीमिमाम् ।\nआवसत् परमप्रख्यः सुमतिर्नाम दुर्जयः ॥१-४७-१७॥",
  "इक्ष्वाकोस्तु प्रसादेन सर्वे वैशालिका नृपाः ।\nदीर्घायुषो महात्मानो वीर्यवन्तः सुधार्मिकाः ॥१-४७-१८॥",
  "इहाद्य रजनीमेकां सुखं स्वप्स्यामहे वयम् ।\nश्वः प्रभाते नरश्रेष्ठ जनकं द्रष्टुमर्हसि ॥१-४७-१९॥",
  "सुमतिस्तु महातेजा विश्वामित्रमुपागतम् ।\nश्रुत्वा नरवरश्रेष्ठः प्रत्यागच्छन्महायशाः ॥१-४७-२०॥",
  "पूजां च परमां कृत्वा सोपाध्यायः सबान्धवः ।\nप्राञ्जलिः कुशलं पृष्ट्वा विश्वामित्रमथाब्रवीत् ॥१-४७-२१॥",
  "धन्योऽस्म्यनुगृहीतोऽस्मि यस्य मे विषयं मुने ।\nसम्प्राप्तो दर्शनं चैव नास्ति धन्यतरो मम ॥१-४७-२२॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे सप्तचत्वारिंशः सर्गः ॥१-४७॥"
]