[
  "अथ श्रीमद्वाल्मीकीयरामायणे बालकाण्डे अश्वमेधसंभारः नाम द्वादशः सर्गः ॥१-१२॥",
  "ततः काले बहुतिथे कस्मिंश्चित् सुमनोहरे ।\nवसन्ते समनुप्राप्ते राज्ञो यष्टुं मनोऽभवत् ॥१-१२-१॥",
  "ततः प्रणम्य शिरसा तं विप्रं देववर्णिनम् ।\nयज्ञाय वरयामास संतानार्थं कुलस्य च ॥१-१२-२॥",
  "तथेति च स राजानमुवाच वसुधाधिपम् ।\nसम्भाराः सम्भ्रियन्तां ते तुरगश्च विमुच्यताम् ॥१-१२-३॥",
  "सरय्वाश्चोत्तरे तीरे यज्ञभूमिर्विधीयताम् ।\nततोऽब्रवीनृपो वाक्यं ब्राह्मणान् वेदपारगान् ॥१-१२-४॥",
  "सुमन्त्रावाहय क्षिप्रमृत्विजो ब्रह्मवादिनः ।\nसुयज्ञं वामदेवं च जाबालिमथ काश्यपम् ॥१-१२-५॥",
  "पुरोहितं वसिष्ठं च ये चान्ये द्विजसत्तमाः ।\nततः सुमन्त्रस्त्वरितं गत्वा त्वरितविक्रमः ॥१-१२-६॥",
  "समानयत् स तान् सर्वान् समस्तान् वेदपारगान् ।\nतान् पूजयित्वा धर्मात्मा राजा दशरथस्तदा ॥१-१२-७॥",
  "धर्मार्थसहितं युक्तं श्लक्ष्णं वचनमब्रवीत् ।\nमम तातप्यमानस्य पुत्रार्थं नास्ति वै सुखम् ॥१-१२-८॥",
  "पुत्रार्थं हयमेधेन यक्ष्यामीति मतिर्मम ।\nतदहं यष्टुमिच्छामि हयमेधेन कर्मणा ॥१-१२-९॥",
  "ऋषिपुत्रप्रभावेण कामान् प्राप्स्यामि चाप्यहम् ।\nततः साध्विति तद्वाक्यं ब्राह्मणाः प्रत्यपूजयन् ॥१-१२-१०॥",
  "वसिष्ठप्रमुखाः सर्वे पार्थिवस्य मुखाच्च्युतम् ।\nऋष्यशृङ्गपुरोगाश्च प्रत्यूचुर्नृपतिं तदा ॥१-१२-११॥",
  "सम्भाराः सम्भ्रियन्तां ते तुरगश्च विमुच्यताम् ।\nसरय्वाश्चोत्तरे तीरे यज्ञभूमिर्विधीयताम् ॥१-१२-१२॥",
  "सर्वथा प्राप्यसे पुत्रांश्चतुरोऽमितविक्रमान् ।\nयस्य ते धार्मिकी बुद्धिरियं पुत्रार्थमागता ॥१-१२-१३॥",
  "ततः प्रीतोऽभवद् राजा श्रुत्वा तु द्विजभाषितम् ।\nअमात्यानब्रवीद् राजा हर्षेणेदं शुभाक्षरम् ॥१-१२-१४॥",
  "गुरूणां वचनाच्छीघ्रं सम्भाराः सम्भ्रियन्तु मे ।\nसमर्थाधिष्ठितश्चाश्वः सोपाध्यायो विमुच्यताम् ॥१-१२-१५॥",
  "सरय्वाश्चोत्तरे तीरे यज्ञभूमिर्विधीयताम् ।\nशान्तयश्चाभिवर्धन्तां यथाकल्पं यथाविधि ॥१-१२-१६॥",
  "शक्यः कर्तुमयं यज्ञः सर्वेणापि महीक्षिता ।\nनापराधो भवेत् कष्टो यद्यस्मिन् क्रतुसत्तमे ॥१-१२-१७॥",
  "छिद्रं हि मृगयन्त्येते विद्वांसो ब्रह्मराक्षसाः ।\nविधिहीनस्य यज्ञस्य सद्यः कर्ता विनश्यति ॥१-१२-१८॥",
  "तद् यथा विधिपूर्वं मे क्रतुरेष समाप्यते ।\nतथा विधानं क्रियतां समर्थाः करणेष्विह ॥१-१२-१९॥",
  "तथेति च ततः सर्वे मन्त्रिणः प्रत्यपूजयन् ।\nपार्थिवेन्द्रस्य तद् वाक्यं यथाज्ञप्तमकुर्वत ॥१-१२-२०॥",
  "ततो द्विजास्ते धर्मज्ञमस्तुवन् पार्थिवर्षभम् ।\nअनुज्ञातास्ततः सर्वे पुनर्जग्मुर्यथागतम् ॥१-१२-२१॥",
  "गतेषु तेषु विप्रेषु मन्त्रिणस्तान् नराधिपः ।\nविसर्जयित्वा स्वं वेश्म प्रविवेश महामतिः ॥१-१२-२२॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे अश्वमेधसंभारः नाम द्वादशः सर्गः ॥१-१२॥"
]