[
  "श्रीमद्वाल्मीकीयरामायणे बालकाण्डे जामदग्न्याभियोगः नाम चतुःसप्ततितमः सर्गः ॥१-७४॥",
  "अथ रात्र्यां व्यतीतायां विश्वामित्रो महामुनिः ।\nआपृष्ट्वा तौ च राजानौ जगामोत्तरपर्वतम् ॥१-७४-१॥",
  "विश्वामित्रे गते राजा वैदेहं मिथिलाधिपम् ।\nआपृष्ट्वैव जगामाशु राजा दशरथः पुरीम् ॥१-७४-२॥",
  "अथ राजा विदेहानां ददौ कन्याधनं बहु ।\nगवां शतसहस्राणि बहूनि मिथिलेश्वरः ॥१-७४-३॥",
  "कम्बलानां च मुख्यानां क्षौमान् कोट्यम्बराणि च ।\nहस्त्यश्वरथपादातं दिव्यरूपं स्वलंकृतम् ॥१-७४-४॥",
  "ददौ कन्याशतं तासां दासीदासमनुत्तमम् ।\nहिरण्यस्य सुवर्णस्य मुक्तानां विद्रुमस्य च ॥१-७४-५॥",
  "ददौ राजा सुसंहृष्टः कन्याधनमनुत्तमम् ।\nदत्त्वा बहुविधं राजा समनुज्ञाप्य पार्थिवम् ॥१-७४-६॥",
  "प्रविवेश स्वनिलयं मिथिलां मिथिलेश्वरः ।\nराजाप्ययोध्याधिपतिः सह पुत्रैर्महात्मभिः ॥१-७४-७॥",
  "ऋषीन् सर्वान् पुरस्कृत्य जगाम सबलानुगः ।\nगच्छन्तं तु नरव्याघ्रं सर्षिसङ्घं सराघवम् ॥१-७४-८॥",
  "घोरास्तु पक्षिणो वाचो व्याहरन्ति समन्ततः ।\nभौमाश्चैव मृगाः सर्वे गच्छन्ति स्म प्रदक्षिणम् ॥१-७४-९॥",
  "तान् दृष्ट्वा राजशार्दूलो वसिष्ठं पर्यपृच्छत ।\nअसौम्याः पक्षिणो घोरा मृगाश्चापि प्रदक्षिणाः ॥१-७४-१०॥",
  "किमिदं हृदयोत्कम्पि मनो मम विषीदति ।\nराज्ञो दशरथस्यैतच्छ्रुत्वा वाक्यं महानृषिः ॥१-७४-११॥",
  "उवाच मधुरां वाणीं श्रूयतामस्य यत् फलम् ।\nउपस्थितं भयं घोरं दिव्यं पक्षिमुखाच्च्युतम् ॥१-७४-१२॥",
  "मृगाः प्रशमयन्त्येते संतापस्त्यज्यतामयम् ।\nतेषां संवदतां तत्र वायुः प्रादुर्बभूव ह ॥१-७४-१३॥",
  "कम्पयन् मेदिनीं सर्वां पातयंश्च महाद्रुमान् ।\nतमसा संवृतः सूर्यः सर्वे नावेदिषुर्दिशः ॥१-७४-१४॥",
  "भस्मना चावृतं सर्वं सम्मूढमिव तद्बलम् ।\nवसिष्ठ ऋषयश्चान्ये राजा च ससुतस्तदा ॥१-७४-१५॥",
  "ससंज्ञा इव तत्रासन् सर्वमन्यद्विचेतनम् ।\nतस्मिंस्तमसि घोरे तु भस्मच्छन्नेव सा चमूः ॥१-७४-१६॥",
  "ददर्श भीमसंकाशं जटामण्डलधारिणम् ।\nभार्गवं जामदग्न्येयं राजा राजविमर्दनम् ॥१-७४-१७॥",
  "कैलासमिव दुर्धर्षं कालाग्निमिव दुःसहम् ।\nज्वलन्तमिव तेजोभिर्दुर्निरीक्ष्यं पृथग्जनैः ॥१-७४-१८॥",
  "स्कन्धे चासज्ज्य परशुं धनुर्विद्युद्गणोपमम् ।\nप्रगृह्य शरमुग्रं च त्रिपुरघ्नं यथा शिवम् ॥१-७४-१९॥",
  "तं दृष्ट्वा भीमसंकाशं ज्वलन्तमिव पावकम् ।\nवसिष्ठप्रमुखा विप्रा जपहोमपरायणाः ॥१-७४-२०॥",
  "संगता मुनयः सर्वे संजजल्पुरथो मिथः ।\nकच्चित् पितृवधामर्षी क्षत्रं नोत्सादयिष्यति ॥१-७४-२१॥",
  "पूर्वं क्षत्रवधं कृत्वा गतमन्युर्गतज्वरः ।\nक्षत्रस्योत्सादनं भूयो न खल्वस्य चिकीर्षितम् ॥१-७४-२२॥",
  "एवमुक्त्वार्घ्यमादाय भार्गवं भीमदर्शनम् ।\nऋषयो राम रामेति मधुरं वाक्यमब्रुवन् ॥१-७४-२३॥",
  "प्रतिगृह्य तु तां पूजामृषिदत्तां प्रतापवान् ।\nरामं दाशरथिं रामो जामदग्न्योऽभ्यभाषत ॥१-७४-२४॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे चतुःसप्ततितमः सर्गः ॥१-७४॥"
]