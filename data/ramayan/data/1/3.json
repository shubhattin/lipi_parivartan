[
  "अथ श्रीमद्वाल्मीकीयरामायणे बालकाण्डे काव्यसङ्क्षेपः नाम तृतीयः सर्गः ॥१-३॥",
  "श्रुत्वा वस्तु समग्रं तद्धर्मार्थसहितं हितम् ।\nव्यक्तमन्वेषते भूयो यद् वृत्तं तस्य धीमतः ॥१-३-१॥",
  "उपस्पृश्योदकं सम्यङ्मुनिः स्थित्वा कृताञ्जलिः ।\nप्राचीनाग्रेषु दर्भेषु धर्मेणान्वेषते गतिम् ॥१-३-२॥",
  "रामलक्ष्मणसीताभी राज्ञा दशरथेन च ।\nसभार्येण सराष्ट्रेण यत् प्राप्तं तत्र तत्त्वतः ॥१-३-३॥",
  "हसितं भाषितं चैव गतिर्यावच्च चेष्टितम् ।\nतत् सर्वं धर्मवीर्येण यथावत् संप्रपश्यति ॥१-३-४॥",
  "स्त्रीतृतीयेन च तथा यत् प्राप्तं चरता वने ।\nसत्यसन्धेन रामेण तत् सर्वं चान्ववैक्षत ॥१-३-५॥",
  "ततः पश्यति धर्मात्मा तत् सर्वं योगमास्थितः ।\nपुरा यत् तत्र निर्वृत्तं पाणावामलकं यथा ॥१-३-६॥",
  "तत् सर्वं तत्त्वतो दृष्ट्वा धर्मेण स महामतिः ।\nअभिरामस्य रामस्य तत् सर्वं कर्तुमुद्यतः ॥१-३-७॥",
  "कामार्थगुणसंयुक्तं धर्मार्थगुणविस्तरम् ।\nसमुद्रमिव रत्नाढ्यं सर्वश्रुतिमनोहरम् ॥१-३-८॥",
  "स यथा कथितं पूर्वं नारदेन महात्मना ।\nरघुवंशस्य चरितं चकार भगवान् मुनिः ॥१-३-९॥",
  "जन्म रामस्य सुमहद्वीर्यं सर्वानुकूलताम् ।\nलोकस्य प्रियतां क्षान्तिं सौम्यतां सत्यशीलताम् ॥१-३-१०॥",
  "नाना चित्राः कथाश्चान्या विश्वामित्रसहायने ।\nजानक्याश्च विवाहं च धनुषश्च विभेदनम् ॥१-३-११॥",
  "रामरामविवादं च गुणान् दाशरथेस्तथा ।\nतथाभिषेकं रामस्य कैकेय्या दुष्टभावताम् ॥१-३-१२॥",
  "विघातं चाभिषेकस्य रामस्य च विवासनम् ।\nराज्ञः शोकं विलापं च परलोकस्य चाश्रयम् ॥१-३-१३॥",
  "प्रकृतीनां विषादं च प्रकृतीनां विसर्जनम् ।\nनिषादाधिपसंवादं सूतोपावर्तनं तथा ॥१-३-१४॥",
  "गङ्गायाश्चापि संतारं भरद्वाजस्य दर्शनम् ।\nभरद्वाजाभ्यनुज्ञानाच्चित्रकूटस्य दर्शनम् ॥१-३-१५॥",
  "वास्तुकर्म निवेशं च भरतागमनं तथा ।\nप्रसादनं च रामस्य पितुश्च सलिलक्रियाम् ॥१-३-१६॥",
  "पादुकाग्र्याभिषेकं च नन्दिग्रामनिवासनम् ।\nदण्डकारण्यगमनं विराधस्य वधं तथा ॥१-३-१७॥",
  "दर्शनं शरभङ्गस्य सुतीक्ष्णेन समागमम् ।\nअनसूयासमाख्यां च अङ्गरागस्य चार्पणम् ॥१-३-१८॥",
  "दर्शनं चाप्यगस्त्यस्य धनुषो ग्रहणं तथा ।\nशूर्पणख्याश्च संवादं विरूपकरणं तथा ॥१-३-१९॥",
  "वधं खरत्रिशिरसोरुत्थानं रावणस्य च ।\nमारीचस्य वधं चैव वैदेह्या हरणं तथा ॥१-३-२०॥",
  "राघवस्य विलापं च गृध्रराजनिबर्हणम् ।\nकबन्धदर्शनं चैव पम्पायाश्चापि दर्शनम् ॥१-३-२१॥",
  "शबरीदर्शनं चैव फलमूलाशनं तथा ।\nप्रलापं चैव पम्पायां हनूमद्दर्शनं तथा ॥१-३-२२॥",
  "ऋष्यमूकस्य गमनं सुग्रीवेण समागमम् ।\nप्रत्ययोत्पादनं सख्यं वालिसुग्रीवविग्रहम् ॥१-३-२३॥",
  "वालिप्रमथनं चैव सुग्रीवप्रतिपादनम् ।\nताराविलापं समयं वर्षरात्रनिवासनम् ॥१-३-२४॥",
  "कोपं राघवसिंहस्य बलानामुपसंग्रहम् ।\nदिशः प्रस्थापनं चैव पृथिव्याश्च निवेदनम् ॥१-३-२५॥",
  "अङ्गुलीयकदानं च ऋक्षस्य बिलदर्शनम् ।\nप्रायोपवेशनं चैव संपातेश्चापि दर्शनम् ॥१-३-२६॥",
  "पर्वतारोहणं चैव सागरस्यापि लङ्घनम् ।\nसमुद्रवचनाच्चैव मैनाकस्य च दर्शनम् ॥१-३-२७॥",
  "राक्षसीतर्जनं चैव छायाग्राहस्य दर्शनम् ।\nसिंहिकायाश्च निधनं लङ्कामलयदर्शनम् ॥१-३-२८॥",
  "रात्रौ लङ्काप्रवेशं च एकस्यापि विचिन्तनम् ।\nआपानभूमिगमनमवरोधस्य दर्शनम् ॥१-३-२९॥",
  "दर्शनं रावणस्यापि पुष्पकस्य च दर्शनम् ।\nअशोकवनिकायानं सीतायाश्चापि दर्शनम् ॥१-३-३०॥",
  "अभिज्ञानप्रदानं च सीतायाश्चापि भाषणम् ।\nराक्षसीतर्जनं चैव त्रिजटास्वप्नदर्शनम् ॥१-३-३१॥",
  "मणिप्रदानं सीताया वृक्षभङ्गं तथैव च ।\nराक्षसीविद्रवं चैव किंकराणां निबर्हणम् ॥१-३-३२॥",
  "ग्रहणं वायुसूनोश्च लङ्कादाहाभिगर्जनम् ।\nप्रतिप्लवनमेवाथ मधूनां हरणं तथा ॥१-३-३३॥",
  "राघवाश्वासनं चैव मणिनिर्यातनं तथा ।\nसंगमं च समुद्रेण नलसेतोश्च बन्धनम् ॥१-३-३४॥",
  "प्रतारं च समुद्रस्य रात्रौ लङ्कावरोधनम् ।\nविभीषणेन संसर्गं वधोपायनिवेदनम् ॥१-३-३५॥",
  "कुम्भकर्णस्य निधनं मेघनादनिबर्हणम् ।\nरावणस्य विनाशं च सीतावाप्तिमरेः पुरे ॥१-३-३६॥",
  "बिभीषणाभिषेकं च पुष्पकस्य च दर्शनम् ।\nअयोध्यायाश्च गमनं भरद्वाजसमागमम् ॥१-३-३७॥",
  "प्रेषणं वायुपुत्रस्य भरतेन समागमम् ।\nरामाभिषेकाभ्युदयं सर्वसैन्यविसर्जनम् ।\nस्वराष्ट्ररञ्जनं चैव वैदेह्याश्च विसर्जनम् ॥१-३-३८॥",
  "अनागतं च यत् किंचिद् रामस्य वसुधातले ।\nतच्चकारोत्तरे काव्ये वाल्मीकिर्भगवानृषिः ॥१-३-३९॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे काव्यसङ्क्षेपः नाम तृतीयः सर्गः ॥१-३॥"
]