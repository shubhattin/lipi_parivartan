[
  "श्रीमद्वाल्मीकीयरामायणे बालकाण्डे ताटकावनप्रवेशः नाम चतुर्विंशः सर्गः ॥१-२४॥",
  "ततः प्रभाते विमले कृताह्निकमरिन्दमौ ।\nविश्वामित्रं पुरस्कृत्य नद्यास्तीरमुपागतौ ॥१-२४-१॥",
  "ते च सर्वे महात्मानो मुनयः संशितव्रताः ।\nउपस्थाप्य शुभां नावं विश्वामित्रमथाब्रुवन् ॥१-२४-२॥",
  "आरोहतु भवान् नावं राजपुत्रपुरस्कृतः ।\nअरिष्टं गच्छ पन्थानं मा भूत् कालस्य पर्ययः ॥१-२४-३॥",
  "विश्वामित्रस्तथेत्युक्त्वा तानृषीन् प्रतिपूज्य च ।\nततार सहितस्ताभ्यां सरितं सागरङ्गमाम् ॥१-२४-४॥",
  "तत्र शुश्राव वै शब्दं तोयसंरम्भवर्धितम् ।\nमध्यमागम्य तोयस्य तस्य शब्दस्य निश्चयम् ॥१-२४-५॥",
  "ज्ञातुकामो महातेजाः सह रामः कनीयसा ।\nअथ रामः सरिन्मध्ये पप्रच्छ मुनिपुङ्गवम् ॥१-२४-६॥",
  "वारिणो भिद्यमानस्य किमयं तुमुलो ध्वनिः ।\nराघवस्य वचः श्रुत्वा कौतूहलसमन्वितम् ॥१-२४-७॥",
  "कथयामास धर्मात्मा तस्य शब्दस्य निश्चयम् ।\nकैलासपर्वते राम मनसा निर्मितं परम् ॥१-२४-८॥",
  "ब्रह्मणा नरशार्दूल तेनेदं मानसं सरः ।\nतस्मात् सुस्राव सरसः सायोध्यामुपगूहते ॥१-२४-९॥",
  "सरःप्रवृत्ता सरयूः पुण्या ब्रह्मसरश्च्युता ।\nतस्यायमतुलः शब्दो जाह्नवीमभिवर्तते ॥१-२४-१०॥",
  "वारिसंक्षोभजो राम प्रणामं नियतः कुरु ।\nताभ्यां तु तावुभौ कृत्वा प्रणाममतिधार्मिकौ ॥१-२४-११॥",
  "तीरं दक्षिणमासाद्य जग्मतुर्लघुविक्रमौ ।\nस वनं घोरसंकाशं दृष्ट्वा नरवरात्मजः ॥१-२४-१२॥",
  "अविप्रहतमैक्ष्वाकः पप्रच्छ मुनिपुङ्गवम् ।\nअहो वनमिदं दुर्गं झिल्लिकागणसंयुतम् ॥१-२४-१३॥",
  "भैरवैः श्वापदैः कीर्णं शकुन्तैर्दारुणारवैः ।\nनानाप्रकारैः शकुनैर्वाश्यद्भिर्भैरवस्वनैः ॥१-२४-१४॥",
  "सिंहव्याघ्रवराहैश्च वारणैश्चापि शोभितम् ।\nधवाश्वकर्णककुभैर्बिल्वतिन्दुकपाटलैः ॥१-२४-१५॥",
  "संकीर्णं बदरीभिश्च किं न्विदं दारुणं वनम् ।\nतमुवाच महातेजा विश्वामित्रो महामुनिः ॥१-२४-१६॥",
  "श्रूयतां वत्स काकुत्स्थ यस्यैतद् दारुणं वनम् ।\nएतौ जनपदौ स्फीतौ पूर्वमास्तां नरोत्तम ॥१-२४-१७॥",
  "मलदाश्च करूषाश्च देवनिर्माणनिर्मितौ ।\nपुरा वृत्रवधे राम मलेन समभिप्लुतम् ॥१-२४-१८॥",
  "क्षुधा चैव सहस्राक्षं ब्रह्महत्या समाविशत् ।\nतमिन्द्रं मलिनं देवा ऋषयश्च तपोधनाः ॥१-२४-१९॥",
  "कलशैः स्नापयामासुर्मलं चास्य प्रमोचयन् ।\nइह भूम्यां मलं दत्त्वा देवाः कारूषमेव च ॥१-२४-२०॥",
  "शरीरजं महेन्द्रस्य ततो हर्षं प्रपेदिरे ।\nनिर्मलो निष्करूषश्च शुद्ध इन्द्रो यथाभवत् ॥१-२४-२१॥",
  "ददौ देशस्य सुप्रीतो वरं प्रादातनुत्तमम् ।\nइमौ जनपदौ स्फीतौ ख्यातिं लोके गमिष्यतः ॥१-२४-२२॥",
  "मलदाश्च करूषाश्च ममाङ्गमलधारिणौ ।\nसाधु साध्विति तं देवाः पाकशासनमब्रुवन् ॥१-२४-२३॥",
  "देशस्य पूजां तां दृष्ट्वा कृतां शक्रेण धीमता ।\nएतौ जनपदौ स्फीतौ दीर्घकालमरिंदम ॥१-२४-२४॥",
  "मलदाश्च करूषाश्च मुदिता धनधान्यतः ।\nकस्यचित्त्वथ कालस्य यक्षिणी कामरूपिणी ॥१-२४-२५॥",
  "बलं नागसहस्रस्य धारयन्ती तदा ह्यभूत् ।\nताटका नाम भद्रं ते भार्या सुन्दस्य धीमतः ॥१-२४-२६॥",
  "मारीचो राक्षसः पुत्रो यस्याः शक्रपराक्रमः ।\nवृत्तबाहुर्महाशीर्षो विपुलास्यतनुर्महान् ॥१-२४-२७॥",
  "राक्षसो भैरवाकारो नित्यं त्रासयते प्रजाः ।\nइमौ जनपदौ नित्यं विनाशयति राघव ॥१-२४-२८॥",
  "मलदांश्च करूषांश्च ताटका दुष्टचारिणी ।\nसेयं पन्थानमावृत्य वसत्यत्यर्धयोजने ॥१-२४-२९॥",
  "अत एव च गन्तव्यं ताटकाया वनं यतः ।\nस्वबाहुबलमाश्रित्य जहीमां दुष्टचारिणीम् ॥१-२४-३०॥",
  "मन्नियोगादिमं देशं कुरु निष्कण्टकं पुनः ।\nनहि कश्चिदिमं देशं शक्तो ह्यागन्तुमीदृशम् ॥१-२४-३१॥",
  "यक्षिण्या घोरया राम उत्सादितमसह्यया ।\nएतत्ते सर्वमाख्यातं यथैतद् दारुणं वनम् ।\nयक्ष्या चोत्सादितं सर्वमद्यापि न निवर्तते ॥१-२४-३२॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे चतुर्विंशः सर्गः ॥१-२४॥"
]