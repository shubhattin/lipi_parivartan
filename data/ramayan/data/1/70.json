[
  "अथ श्रीमद्वाल्मीकीयरामायणे बालकाण्डे कन्यावरणम् नाम सप्ततितमः सर्गः ॥१-७०॥",
  "ततः प्रभाते जनकः कृतकर्मा महर्षिभिः ।\nउवाच वाक्यं वाक्यज्ञः शतानन्दं पुरोहितम् ॥१-७०-१॥",
  "भ्राता मम महातेजा वीर्यवानतिधार्मिकः ।\nकुशध्वज इति ख्यातः पुरीमध्यवसच्छुभाम् ॥१-७०-२॥",
  "वार्याफलकपर्यन्तां पिबन्निक्षुमतीं नदीम् ।\nसांकाश्यां पुण्यसंकाशां विमानमिव पुष्पकम् ॥१-७०-३॥",
  "तमहं द्रष्टुमिच्छामि यज्ञगोप्ता स मे मतः ।\nप्रीतिं सोऽपि महातेजा इमां भोक्ता मया सह ॥१-७०-४॥",
  "एवमुक्ते तु वचने शतानन्दस्य संनिधौ ।\nआगताः केचिदव्यग्रा जनकस्तान् समादिशत् ॥१-७०-५॥",
  "शासनात् तु नरेन्द्रस्य प्रययुः शीघ्रवाजिभिः ।\nसमानेतुं नरव्याघ्रं विष्णुमिन्द्राज्ञया यथा ॥१-७०-६॥",
  "सांकाश्यां ते समागम्य ददृशुश्च कुशध्वजम् ।\nन्यवेदयन् यथावृत्तं जनकस्य च चिन्तितम् ॥१-७०-७॥",
  "तद्वृत्तं नृपतिः श्रुत्वा दूतश्रेष्ठैर्महाजवैः ।\nआज्ञया तु नरेन्द्रस्य आजगाम कुशध्वजः ॥१-७०-८॥",
  "स ददर्श महात्मानं जनकं धर्मवत्सलम् ।\nसोऽभिवाद्य शतानन्दं जनकं चातिधार्मिकम् ॥१-७०-९॥",
  "राजार्हं परमं दिव्यमासनं सोऽध्यरोहत ।\nउपविष्टावुभौ तौ तु भ्रातरावमितद्युती ॥१-७०-१०॥",
  "प्रेषयामासतुर्वीरौ मन्त्रिश्रेष्ठं सुदामनम् ।\nगच्छ मन्त्रिपते शीघ्रमिक्ष्वाकुममितप्रभम् ॥१-७०-११॥",
  "आत्मजैः सह दुर्धर्षमानयस्व समन्त्रिणम् ।\nऔपकार्यां स गत्वा तु रघूणां कुलवर्धनम् ॥१-७०-१२॥",
  "ददर्श शिरसा चैनमभिवाद्येदमब्रवीत् ।\nअयोध्याधिपते वीर वैदेहो मिथिलाधिपः ॥१-७०-१३॥",
  "स त्वां द्रष्टुं व्यवसितः सोपाध्यायपुरोहितम् ।\nमन्त्रिश्रेष्ठवचः श्रुत्वा राजा सर्षिगणस्तथा ॥१-७०-१४॥",
  "सबन्धुरगमत् तत्र जनको यत्र वर्तते ।\nराजा च मन्त्रिसहितः सोपाध्यायः सबान्धवः ॥१-७०-१५॥",
  "वाक्यं वाक्यविदां श्रेष्ठो वैदेहमिदमब्रवीत् ।\nविदितं ते महाराज इक्ष्वाकुकुलदैवतम् ॥१-७०-१६॥",
  "वक्ता सर्वेषु कृत्येषु वसिष्ठो भगवानृषिः ।\nविश्वामित्राभ्यनुज्ञातः सह सर्वैर्महर्षिभिः ॥१-७०-१७॥",
  "एष वक्ष्यति धर्मात्मा वसिष्ठो मे यथाक्रमम् ।\nतूष्णींभूते दशरथे वसिष्ठो भगवानृषिः ॥१-७०-१८॥",
  "उवाच वाक्यं वाक्यज्ञो वैदेहं सपुरोधसम् ।\nअव्यक्तप्रभवो ब्रह्मा शाश्वतो नित्य अव्ययः ॥१-७०-१९॥",
  "तस्मान्मरीचिः संजज्ञे मरीचेः कश्यपः सुतः ।\nविवस्वान् कश्यपाज्जज्ञे मनुर्वैवस्वतः स्मृतः ॥१-७०-२०॥",
  "मनुः प्रजापतिः पूर्वमिक्ष्वाकुश्च मनोः सुतः ।\nतमिक्ष्वाकुमयोध्यायां राजानं विद्धि पूर्वकम् ॥१-७०-२१॥",
  "इक्ष्वाकोस्तु सुतः श्रीमान् कुक्षिरित्येव विश्रुतः ।\nकुक्षेरथात्मजः श्रीमान् विकुक्षिरुदपद्यत ॥१-७०-२२॥",
  "विकुक्षेस्तु महातेजा बाणः पुत्रः प्रतापवान् ।\nबाणस्य तु महातेजा अनरण्यः प्रतापवान् ॥१-७०-२३॥",
  "अनरण्यात् पृथुर्जज्ञे त्रिशङ्कुस्तु पृथोरपि ।\nत्रिशङ्कोरभवत् पुत्रो धुन्धुमारो महायशाः ॥१-७०-२४॥",
  "धुन्धुमारान्महातेजा युवनाश्वो महारथः ।\nयुवनाश्वसुतश्चासीन्मान्धाता पृथिवीपतिः ॥१-७०-२५॥",
  "मान्धातुस्तु सुतः श्रीमान् सुसन्धिरुदपद्यत ।\nसुसन्धेरपि पुत्रौ द्वौ ध्रुवसन्धिः प्रसेनजित् ॥१-७०-२६॥",
  "यशस्वी ध्रुवसन्धेस्तु भरतो नाम नामतः ।\nभरतात् तु महातेजा असितो नाम जायत ॥१-७०-२७॥",
  "यस्यैते प्रतिराजान उदपद्यन्त शत्रवः ।\nहैहयास्तालजङ्घाश्च शूराश्च शशबिन्दवः ॥१-७०-२८॥",
  "तांश्च स प्रतियुध्यन् वै युद्धे राजा प्रवासितः ।\nहिमवन्तमुपागम्य भार्याभ्यां सहितस्तदा ॥१-७०-२९॥",
  "असितोऽल्पबलो राजा कालधर्ममुपेयिवान् ।\nद्वे चास्य भार्ये गर्भिण्यौ बभूवतुरिति श्रुतिः ॥१-७०-३०॥",
  "एका गर्भविनाशार्थं सपत्न्यै सगरं ददौ ।\nततः शैलवरे रम्ये बभूवाभिरतो मुनिः ॥१-७०-३१॥",
  "भार्गवश्च्यवनो नाम हिमवन्तमुपाश्रितः ।\nतत्र चैका महाभागा भार्गवं देववर्चसम् ॥१-७०-३२॥",
  "ववन्दे पद्मपत्राक्षी कांक्षन्ती सुतमुत्तमम् ।\nतमृषिं साभ्युपागम्य कालिन्दी चाभ्यवादयत् ॥१-७०-३३॥",
  "स तामभ्यवदद् विप्रः पुत्रेप्सुं पुत्रजन्मनि ।\nतव कुक्षौ महाभागे सुपुत्रः सुमहाबलः ॥१-७०-३४॥",
  "महावीर्यो महातेजा अचिरात् संजनिष्यति ।\nगरेण सहितः श्रीमान् मा शुचः कमलेक्षणे ॥१-७०-३५॥",
  "च्यवनं च नमस्कृत्य राजपुत्री पतिव्रता ।\nपत्या विरहिता तस्मात् पुत्रं देवी व्यजायत ॥१-७०-३६॥",
  "सपत्न्या तु गरस्तस्यै दत्तो गर्भजिघांसया ।\nसह तेन गरेणैव संजातः सगरोऽभवत् ॥१-७०-३७॥",
  "सगरस्यासमञ्जस्तु असमञ्जादथांशुमान् ।\nदिलीपोंऽशुमतः पुत्रो दिलीपस्य भगीरथः ॥१-७०-३८॥",
  "भगीरथात् ककुत्स्थश्च ककुत्स्थाच्च रघुस्तथा ।\nरघोस्तु पुत्रस्तेजस्वी प्रवृद्धः पुरुषादकः ॥१-७०-३९॥",
  "कल्माषपादोऽप्यभवत् तस्माज्जातस्तु शङ्खणः ।\nसुदर्शनः शङ्खणस्य अग्निवर्णः सुदर्शनात् ॥१-७०-४०॥",
  "शीघ्रगस्त्वग्निवर्णस्य शीघ्रगस्य मरुः सुतः ।\nमरोः प्रशुश्रुकस्त्वासीदम्बरीषः प्रशुश्रुकात् ॥१-७०-४१॥",
  "अम्बरीषस्य पुत्रोऽभून्नहुषश्च महीपतिः ।\nनहुषस्य ययातिस्तु नाभागस्तु ययातिजः ॥१-७०-४२॥",
  "नाभागस्य बभूवाज अजाद् दशरथोऽभवत् ।\nअस्माद् दशरथाज्जातौ भ्रातरौ रामलक्ष्मणौ ॥१-७०-४३॥",
  "आदिवंशविशुद्धानां राज्ञां परमधर्मिणाम् ।\nइक्ष्वाकुकुलजातानां वीराणां सत्यवादिनाम् ॥१-७०-४४॥",
  "रामलक्ष्मणयोरर्थे त्वत्सुते वरये नृप ।\nसदृशाभ्यां नरश्रेष्ठ सदृशे दातुमर्हसि ॥१-७०-४५॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे कन्यावरणम् नाम सप्ततितमः सर्गः ॥१-७०॥"
]