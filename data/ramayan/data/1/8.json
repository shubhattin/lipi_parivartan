[
  "अथ श्रीमद्वाल्मीकीयरामायणे बालकाण्डे सुमन्त्रवाक्यम् नाम अष्टमः सर्गः ॥१-८॥",
  "तस्य चैवं प्रभावस्य धर्मज्ञस्य महात्मनः ।\nसुतार्थं तप्यमानस्य नासीद् वंशकरः सुतः ॥१-८-१॥",
  "चिन्तयानस्य तस्यैवं बुद्धिरासीन्महात्मनः ।\nसुतार्थं वाजिमेधेन किमर्थं न यजाम्यहम् ॥१-८-२॥",
  "स निश्चितां मतिं कृत्वा यष्टव्यमिति बुद्धिमान् ।\nमन्त्रिभिः सह धर्मात्मा सर्वैरेव कृतात्मभिः ॥१-८-३॥",
  "ततोऽब्रवीन्महातेजाः सुमन्त्रं मन्त्रिसत्तम ।\nशीघ्रमानय मे सर्वान् गुरूंस्तान् सपुरोहितान् ॥१-८-४॥",
  "ततः सुमन्त्रस्त्वरितं गत्वा त्वरितविक्रमः ।\nसमानयत् स तान् सर्वान् समस्तान् वेदपारगान् ॥१-८-५॥",
  "सुयज्ञं वामदेवं च जाबालिमथ काश्यपम् ।\nपुरोहितं वशिष्ठं च ये चाप्यन्ये द्विजोत्तमाः ॥१-८-६॥",
  "तान् पूजयित्वा धर्मात्मा राजा दशरथस्तदा ।\nइदं धर्मार्थसहितं श्लक्ष्णं वचनमब्रवीत् ॥१-८-७॥",
  "मम लालप्यमानस्य सुतार्थं नास्ति वै सुखम् ।\nतदर्थं हयमेधेन यक्ष्यामीति मतिर्मम ॥१-८-८॥",
  "तदहं यष्टुमिच्छामि शास्त्रदृष्टेन कर्मणा ।\nकथं प्राप्स्याम्यहं कामं बुद्धिरत्रविचिन्त्यताम् ॥१-८-९॥",
  "ततः साध्विति तद्वाक्यं ब्राह्मणाः प्रत्यपूजयन् ।\nवसिष्ठप्रमुखाः सर्वे पार्थिवस्य मुखेरितम् ॥१-८-१०॥",
  "ऊचुश्च परमप्रीताः सर्वे दशरथं वचः ।\nसम्भाराः सम्भ्रियन्तां ते तुरगश्च विमुच्यताम् ॥१-८-११॥",
  "सरय्वाश्चोत्तरे तीरे यज्ञभूमिर्विधीयताम् ।\nसर्वथा प्राप्स्यसे पुत्रानभिप्रेतांश्च पार्थिव ॥१-८-१२॥",
  "यस्य ते धार्मिकी बुद्धिरियं पुत्रार्थमागता ।\nततस्तुष्टोऽभवद् राजा श्रुत्वैतद् द्विजभाषितम् ॥१-८-१३॥",
  "अमात्यानब्रवीद् राजा हर्षव्याकुललोचनः ।\nसम्भाराः सम्भ्रियन्तां मे गुरूणां वचनादिह ॥१-८-१४॥",
  "समर्थाधिष्ठितश्चाश्वः सोपाध्यायो विमुच्यताम् ।\nसरय्वाश्चोत्तरे तीरे यज्ञभूमिर्विधीयताम् ॥१-८-१५॥",
  "शान्तयश्चापि वर्धन्तां यथाकल्पं यथाविधि ।\nशक्यः प्राप्तुमयं यज्ञः सर्वेणापि महीक्षिता ॥१-८-१६॥",
  "नापराधो भवेत् कष्टो यद्यस्मिन् क्रतुसत्तमे ।\nच्छिद्रं हि मृगयन्ते स्म विद्वांसो ब्रह्मराक्षसाः ॥१-८-१७॥",
  "विधिहीनस्य यज्ञस्य सद्यः कर्ता विनश्यति ।\nतद्यथा विधिपूर्वं मे क्रतुरेष समाप्यते ॥१-८-१८॥",
  "तथा विधानं क्रियतां समर्थाः साधनेष्विति ।\nतथेति चाब्रुवन् सर्वे मंत्रिणः प्रतिपूजिताः ॥१-८-१९॥",
  "पार्थिवेन्द्रस्य तद् वाक्यं यथापूर्वं निशम्य ते ।\nतथा द्विजास्ते धर्मज्ञा वर्धयन्तो नृपोत्तमम् ॥१-८-२०॥",
  "अनुज्ञातास्ततः सर्वे पुनर्जग्मुर्यथागतम् ।\nविसर्जयित्वा तान् विप्रान् सचिवानिदमब्रवीत् ॥१-८-२१॥",
  "ऋत्विग्भिरुपसंदिष्टो यथावत् क्रतुराप्यताम् ।\nइत्युक्त्वा नृपशार्दूलः सचिवान् समुपस्थितान् ॥१-८-२२॥",
  "विसर्जयित्वा स्वं वेश्म प्रविवेश महामतिः ।\nततः स गत्वा ताः पत्नीर्नरेन्द्रो हृदयंगमाः ॥१-८-२३॥",
  "उवाच दीक्षां विशत यक्ष्येऽहं सुतकारणात् ।\nतासां तेनातिकान्तेन वचनेन सुवर्चसाम् ।\nमुखपद्मान्यशोभन्त पद्मानीव हिमात्यये ॥१-८-२४॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे सुमन्त्रवाक्यम् नाम अष्टमः सर्गः ॥१-८॥"
]