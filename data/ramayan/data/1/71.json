[
  "अथ श्रीमद्वाल्मीकीयरामायणे बालकाण्डे कन्यादानप्रतिश्रवः नाम एकसप्ततितमः सर्गः ॥१-७१॥",
  "एवं ब्रुवाणं जनकः प्रत्युवाच कृताञ्जलिः ।\nश्रोतुमर्हसि भद्रं ते कुलं नः परिकीर्तितम् ॥१-७१-१॥",
  "प्रदाने हि मुनिश्रेष्ठ कुलं निरवशेषतः ।\nवक्तव्यं कुलजातेन तन्निबोध महामते ॥१-७१-२॥",
  "राजाभूत् त्रिषु लोकेषु विश्रुतः स्वेन कर्मणा ।\nनिमिः परमधर्मात्मा सर्वसत्त्ववतां वरः ॥१-७१-३॥",
  "तस्य पुत्रो मिथिर्नाम जनको मिथिपुत्रकः ।\nप्रथमो जनको राजा जनकादप्युदावसुः ॥१-७१-४॥",
  "उदावसोस्तु धर्मात्मा जातो वै नन्दिवर्धनः ।\nनन्दिवर्धसुतः शूरः सुकेतुर्नाम नामतः ॥१-७१-५॥",
  "सुकेतोरपि धर्मात्मा देवरातो महाबलः ।\nदेवरातस्य राजर्षेर्बृहद्रथ इति स्मृतः ॥१-७१-६॥",
  "बृहद्रथस्य शूरोऽभून्महावीरः प्रतापवान् ।\nमहावीरस्य धृतिमान् सुधृतिः सत्यविक्रमः ॥१-७१-७॥",
  "सुधृतेरपि धर्मात्मा धृष्टकेतुः सुधार्मिकः ।\nधृष्टकेतोश्च राजर्षेर्हर्यश्व इति विश्रुतः ॥१-७१-८॥",
  "हर्यश्वस्य मरुः पुत्रो मरोः पुत्रः प्रतीन्धकः ।\nप्रतीन्धकस्य धर्मात्मा राजा कीर्तिरथः सुतः ॥१-७१-९॥",
  "पुत्रः कीर्तिरथस्यापि देवमीढ इति स्मृतः ।\nदेवमीढस्य विबुधो विबुधस्य महीध्रकः ॥१-७१-१०॥",
  "महीध्रकसुतो राजा कीर्तिरातो महाबलः ।\nकीर्तिरातस्य राजर्षेर्महारोमा व्यजायत ॥१-७१-११॥",
  "महारोम्णस्तु धर्मात्मा स्वर्णरोमा व्यजायत ।\nस्वर्णरोम्णस्तु राजर्षेर्ह्रस्वरोमा व्यजायत ॥१-७१-१२॥",
  "तस्य पुत्रद्वयं राज्ञो धर्मज्ञस्य महात्मनः ।\nज्येष्ठोऽहमनुजो भ्राता मम वीरः कुशध्वजः ॥१-७१-१३॥",
  "मां तु ज्येष्ठं पिता राज्ये सोऽभिषिच्य पिता मम ।\nकुशध्वजं समावेश्य भारं मयि वनं गतः ॥१-७१-१४॥",
  "वृद्धे पितरि स्वर्याते धर्मेण धुरमावहम् ।\nभ्रातरं देवसंकाशं स्नेहात् पश्यन् कुशध्वजम् ॥१-७१-१५॥",
  "कस्यचित्त्वथ कालस्य सांकाश्यादागतः पुरात् ।\nसुधन्वा वीर्यवान् राजा मिथिलामवरोधकः ॥१-७१-१६॥",
  "स च मे प्रेषयामास शैवं धनुरनुत्तमम् ।\nसीता च कन्या पद्माक्षी मह्यं वै दीयतामिति ॥१-७१-१७॥",
  "तस्याप्रदानान्महर्षे युद्धमासीन्मया सह ।\nस हतोऽभिमुखो राजा सुधन्वा तु मया रणे ॥१-७१-१८॥",
  "निहत्य तं मुनिश्रेष्ठ सुधन्वानं नराधिपम् ।\nसांकाश्ये भ्रातरं शूरमभ्यषिञ्चं कुशध्वजम् ॥१-७१-१९॥",
  "कनीयानेष मे भ्राता अहं ज्येष्ठो महामुने ।\nददामि परमप्रीतो वध्वौ ते मुनिपुंगव ॥१-७१-२०॥",
  "सीतां रामाय भद्रं ते ऊर्मिलां लक्ष्मणाय वै ।\nवीर्यशुल्कां मम सुतां सीतां सुरसुतोपमाम् ॥१-७१-२१॥",
  "द्वितीयामूर्मिलां चैव त्रिर्वदामि न संशयः ।\nददामि परमप्रीतो वध्वौ ते मुनिपुंगव ॥१-७१-२२॥",
  "रामलक्ष्मणयो राजन् गोदानं कारयस्व ह ।\nपितृकार्यं च भद्रं ते ततो वैवाहिकं कुरु ॥१-७१-२३॥",
  "मघा ह्यद्य महाबाहो तृतीयदिवसे प्रभो ।\nफल्गुन्यामुत्तरे राजंस्तस्मिन् वैवाहिकं कुरु ।\nरामलक्ष्मणयोरर्थे दानं कार्यं सुखोदयम् ॥१-७१-२४॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे कन्यादानप्रतिश्रवः नाम एकसप्ततितमः सर्गः ॥१-७१॥"
]