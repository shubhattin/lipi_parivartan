[
  "श्रीमद्वाल्मीकीयरामायणे बालकाण्डे सिद्धाश्रमः नाम एकोनत्रिंशः सर्गः ॥१-२९॥",
  "अथ तस्याप्रमेयस्य वचनं परिपृच्छतः ।\nविश्वामित्रो महातेजा व्याख्यातुमुपचक्रमे ॥१-२९-१॥",
  "इह राम महाबाहो विष्णुर्देवनमस्कृतः ।\nवर्षाणि सुबहूनीह तथा युगशतानि च ॥१-२९-२॥",
  "तपश्चरणयोगार्थमुवास सुमहातपाः ।\nएष पूर्वाश्रमो राम वामनस्य महात्मनः ॥१-२९-३॥",
  "सिद्धाश्रम इति ख्यातः सिद्धो ह्यत्र महातपाः ।\nएतस्मिन्नेव काले तु राजा वैरोचनिर्बलिः ॥१-२९-४॥",
  "निर्जित्य दैवतगणान् सेन्द्रान् सहमरुद्गणान् ।\nकारयामास तद्राज्यं त्रिषु लोकेषु विश्रुतः ॥१-२९-५॥",
  "यज्ञं चकार सुमहानसुरेन्द्रो महाबलः ।\nबलेस्तु यजमानस्य देवाः साग्निपुरोगमाः ।\nसमागम्य स्वयं चैव विष्णुमूचुरिहाश्रमे ॥१-२९-६॥",
  "बलिर्वैरोचनिर्विष्णो यजते यज्ञमुत्तमम् ।\nअसमाप्तव्रते तस्मिन् स्वकार्यमभिपद्यताम् ॥१-२९-७॥",
  "ये चैनमभिवर्तन्ते याचितार इतस्ततः ।\nयच्च यत्र यथावच्च सर्वं तेभ्यः प्रयच्छति ॥१-२९-८॥",
  "स त्वं सुरहितार्थाय मायायोगमुपाश्रितः ।\nवामनत्वं गतो विष्णो कुरु कल्याणमुत्तमम् ॥१-२९-९॥",
  "एतस्मिन्नन्तरे राम कश्यपोग्निसमप्रभः ।\nअदित्या सहितो राम दीप्यमान इवौजसा ॥१-२९-१०॥",
  "देवीसहायो भगवान् दिव्यं वर्षसहस्रकम् ।\nव्रतं समाप्य वरदं तुष्टाव मधुसूदनम् ॥१-२९-११॥",
  "तपोमयं तपोराशिं तपोमूर्तिं तपात्मकम् ।\nतपसा त्वां सुतप्तेन पश्यामि पुरुषोत्तमम् ॥१-२९-१२॥",
  "शरीरे तव पश्यामि जगत् सर्वमिदं प्रभो ।\nत्वमनादिरनिर्देश्यस्त्वामहं शरणं गतः ॥१-२९-१३॥",
  "तमुवाच हरिः प्रीतः कश्यपं गतकल्मषम् ।\nवरं वरय भद्रं ते वरार्होऽसि मतो मम ॥१-२९-१४॥",
  "तच्छ्रुत्वा वचनं तस्य मारीचः कश्यपोऽब्रवीत् ।\nअदित्या देवतानां च मम चैवानुयाचितम् ॥१-२९-१५॥",
  "वरं वरद सुप्रीतो दातुमर्हसि सुव्रत ।\nपुत्रत्वं गच्छ भगवन्नदित्या मम चानघ ॥१-२९-१६॥",
  "भ्राता भव यवीयांस्त्वं शक्रस्यासुरसूदन ।\nशोकार्तानां तु देवानां साहाय्यं कर्तुमर्हसि ॥१-२९-१७॥",
  "अयं सिद्धाश्रमो नाम प्रसादात् ते भविष्यति ।\nसिद्धे कर्मणि देवेश उत्तिष्ठ भगवन्नितः ॥१-२९-१८॥",
  "अथ विष्णुर्महातेजा अदित्यां समजायत ।\nवामनं रूपमास्थाय वैरोचनिमुपागमत् ॥१-२९-१९॥",
  "त्रीन् पदानथ भिक्षित्वा प्रतिगृह्य च मेदिनीम् ।\nआक्रम्य लोकाँल्लोकार्थी सर्वलोकहिते रतः ॥१-२९-२०॥",
  "महेन्द्राय पुनः प्रादान्नियम्य बलिमोजसा ।\nत्रैलोक्यं स महातेजाश्चक्रे शक्रवशं पुनः ॥१-२९-२१॥",
  "तेनैव पूर्वमाक्रान्त आश्रमः श्रमनाशनः ।\nमयापि भक्त्या तस्यैव वामनस्योपभुज्यते ॥१-२९-२२॥",
  "एनमाश्रममायान्ति राक्षसा विघ्नकारिणः ।\nअत्र ते पुरुषव्याघ्र हन्तव्या दुष्टचारिणः ॥१-२९-२३॥",
  "अद्य गच्छामहे राम सिद्धाश्रममनुत्तमम् ।\nतदाश्रमपदं तात तवाप्येतद् यथा मम ॥१-२९-२४॥",
  "इत्युक्त्वा परमप्रीतो गृह्य रामं सलक्ष्मणम् ।\nप्रविशन्नाश्रमपदं व्यरोचत महामुनिः ।\nशशीव गतनीहारः पुनर्वसुसमन्वितः ॥१-२९-२५॥",
  "तं दृष्ट्वा मुनयः सर्वे सिद्धाश्रमनिवासिनः ।\nउत्पत्योत्पत्य सहसा विश्वामित्रमपूजयन् ॥१-२९-२६॥",
  "यथार्हं चक्रिरे पूजां विश्वामित्राय धीमते ।\nतथैव राजपुत्राभ्यामकुर्वन्नतिथिक्रियाम् ॥१-२९-२७॥",
  "मुहूर्तमथ विश्रान्तौ राजपुत्रावरिंदमौ ।\nप्राञ्जली मुनिशार्दूलमूचतू रघुनन्दनौ ॥१-२९-२८॥",
  "अद्यैव दीक्षां प्रविश भद्रं ते मुनिपुङ्गव ।\nसिद्धाश्रमोऽयं सिद्धः स्यात् सत्यमस्तु वचस्तव ॥१-२९-२९॥",
  "एवमुक्तो महातेजा विश्वामित्रो महानृषिः ।\nप्रविवेश तदा दीक्षां नियतो नियतेन्द्रियः ॥१-२९-३०॥",
  "कुमारावपि तां रात्रिमुषित्वा सुसमाहितौ ।\nप्रभातकाले चोत्थाय पूर्वां संध्यामुपास्य च ॥१-२९-३१॥",
  "प्रशुची परमं जाप्यं समाप्य नियमेन च ।\nहुताग्निहोत्रमासीनं विश्वामित्रमवन्दताम् ॥१-२९-३२॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे एकोनत्रिंशः सर्गः ॥१-२९॥"
]