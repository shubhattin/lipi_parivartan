[
  "श्रीमद्वाल्मीकीयरामायणे बालकाण्डे ताटकावृत्तान्तः नाम पञ्चविंशः सर्गः ॥१-२५॥",
  "अथ तस्याप्रमेयस्य मुनेर्वचनमुत्तमम् ।\nश्रुत्वा पुरुषशार्दूलः प्रत्युवाच शुभां गिरम् ॥१-२५-१॥",
  "अल्पवीर्या यदा यक्षी श्रूयते मुनिपुङ्गव ।\nकथं नागसहस्रस्य धारयत्यबला बलम् ॥१-२५-२॥",
  "इत्युक्तं वचनं श्रुत्वा राघवस्यामितौजसः ।\nहर्षयञ्श्लक्ष्णया वाचा सलक्ष्मणमरिन्दमम् ॥१-२५-३॥",
  "विश्वामित्रोऽब्रवीद् वाक्यं शृणु येन बलोत्कटा ।\nवरदानकृतं वीर्यं धारयत्यबला बलम् ॥१-२५-४॥",
  "पूर्वमासीन्महायक्षः सुकेतुर्नाम वीर्यवान् ।\nअनपत्यः शुभाचारः स च तेपे महत्तपः ॥१-२५-५॥",
  "पितामहस्तु सुप्रीतस्तस्य यक्षपतेस्तदा ।\nकन्यारत्नं ददौ राम ताटकां नाम नामतः ॥१-२५-६॥",
  "ददौ नागसहस्रस्य बलं चास्याः पितामहः ।\nन त्वेव पुत्रं यक्षाय ददौ चासौ महायशाः ॥१-२५-७॥",
  "तां तु बालां विवर्धन्तीं रूपयौवनशालिनीम् ।\nजम्भपुत्राय सुन्दाय ददौ भार्यां यशस्विनीम् ॥१-२५-८॥",
  "कस्यचित्त्वथ कालस्य यक्षी पुत्रं व्यजायत ।\nमारीचं नाम दुर्धर्षं यः शापाद् राक्षसोऽभवत् ॥१-२५-९॥",
  "सुन्दे तु निहते राम अगस्त्यमृषिसत्तमम् ।\nताटका सहपुत्रेण प्रधर्षयितुमिच्छति ॥१-२५-१०॥",
  "भक्षार्थं जातसंरम्भा गर्जन्ती साभ्यधावत ।\nआपतन्तीं तु तां दृष्ट्वा अगस्त्यो भगवानृषिः ॥१-२५-११॥",
  "राक्षसत्वं भजस्वेति मारीचं व्याजहार सः ।\nअगस्त्यः परमामर्षस्ताटकामपि शप्तवान् ॥१-२५-१२॥",
  "पुरुषादी महायक्षी विकृता विकृतानना ।\nइदं रूपम् विहायाशु दारुणं रूपमस्तु ते ॥१-२५-१३॥",
  "सैषा शापकृतामर्षा ताटका क्रोधमूर्छिता ।\nदेशमुत्सादयत्येनमगस्त्याचरितं शुभम् ॥१-२५-१४॥",
  "एनां राघव दुर्वृत्तां यक्षीं परमदारुणाम् ।\nगोब्राह्मणहितार्थाय जहि दुष्टपराक्रमाम् ॥१-२५-१५॥",
  "नह्येनां शापसंसृष्टां कश्चिदुत्सहते पुमान् ।\nनिहन्तुं त्रिषु लोकेषु त्वामृते रघुनन्दन ॥१-२५-१६॥",
  "नहि ते स्त्रीवधकृते घृणा कार्या नरोत्तम ।\nचातुर्वर्ण्यहितार्थं कर्तव्यं राजसूनुना ॥१-२५-१७॥",
  "नृशंसमनृशंसं वा प्रजारक्षणकारणात् ।\nपातकं वा सदोषं वा कर्तव्यं रक्षता सदा ॥१-२५-१८॥",
  "राज्यभारनियुक्तानामेष धर्मः सनातनः ।\nअधर्म्यां जहि काकुत्स्थ धर्मो ह्यस्यां न विद्यते ॥१-२५-१९॥",
  "श्रूयते हि पुरा शक्रो विरोचनसुतां नृप ।\nपृथिवीं हन्तुमिच्छन्तीं मन्थरामभ्यसूदयत् ॥१-२५-२०॥",
  "विष्णुना च पुरा राम भृगुपत्नी पतिव्रता ।\nअनिन्द्रं लोकमिच्छन्ती काव्यमाता निषूदिता ॥१-२५-२१॥",
  "एतैश्चान्यैश्च बहुभी राजपुत्रैर्महात्मभिः ।\nअधर्मसहिता नार्यो हताः पुरुषसत्तमैः ।\nतस्मादेनां घृणां त्यक्त्वा जहि मच्छासनान्नृप ॥१-२५-२२॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे पञ्चविंशः सर्गः ॥१-२५॥"
]