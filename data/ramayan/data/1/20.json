[
  "श्रीमद्वाल्मीकीयरामायणे बालकाण्डे दशरथवाक्यम् नाम विंशः सर्गः ॥१-२०॥",
  "तच्छ्रुत्वा राजशार्दूलो विश्वामित्रस्य भाषितम् ।\nमुहूर्तमिव निःसंज्ञः संज्ञावानिदमब्रवीत् ॥१-२०-१॥",
  "ऊनषोडशवर्षो मे रामो राजीवलोचनः ।\nन युद्धयोग्यतामस्य पश्यामि सह राक्षसैः ॥१-२०-२॥",
  "इयमक्षौहिणी सेना यस्याहं पतिरीश्वरः ।\nअनया सहितो गत्वा योद्धाहं तैर्निशाचरैः ॥१-२०-३॥",
  "इमे शूराश्च विक्रान्ता भृत्या मेऽस्त्रविशारदाः ।\nयोग्या रक्षोगणैर्योद्धुं न रामं नेतुमर्हसि ॥१-२०-४॥",
  "अहमेव धनुष्पाणिर्गोप्ता समरमूर्धनि ।\nयावत् प्राणान् धरिष्यामि तावद् योत्स्ये निशाचरैः ॥१-२०-५॥",
  "निर्विघ्ना व्रतचर्या सा भविष्यति सुरक्षिता ।\nअहं तत्र गमिष्यामि न रामं नेतुमर्हसि ॥१-२०-६॥",
  "बालो ह्यकृतविद्यश्च न च वेत्ति बलाबलम् ।\nन चास्त्रबलसंयुक्तो न च युद्धविशारदः ॥१-२०-७॥",
  "न चासौ रक्षसां योग्यः कूटयुद्धा हि राक्षसाः ।\nविप्रयुक्तो हि रामेण मुहूर्तमपि नोत्सहे ॥१-२०-८॥",
  "जीवितुं मुनिशार्दूल न रामं नेतुमर्हसि ।\nयदि वा राघवं ब्रह्मन् नेतुमिच्छसि सुव्रत ॥१-२०-९॥",
  "चतुरङ्गसमायुक्तं मया सह च तं नय ।\nषष्टिर्वर्षसहस्राणि जातस्य मम कौशिक ॥१-२०-१०॥",
  "कृच्छ्रेणोत्पादितश्चायं न रामं नेतुमर्हसि ।\nचतुर्णामात्मजानां हि प्रीतिः परमिका मम ॥१-२०-११॥",
  "ज्येष्ठे धर्मप्रधानेच न रामं नेतुमर्हसि ।\nकिंवीर्या राक्षसास्ते च कस्य पुत्राश्च के च ते ॥१-२०-१२॥",
  "कथं प्रमाणाः के चैतान् रक्षन्ति मुनिपुंगव ।\nकथं च प्रतिकर्तव्यं तेषां रामेण रक्षसाम् ॥१-२०-१३॥",
  "मामकैर्वा बलैर्ब्रह्मन् मया वा कूटयोधिनाम् ।\nसर्वं मे शंस भगवन् कथं तेषां मया रणे ॥१-२०-१४॥",
  "स्थातव्यं दुष्टभावानां वीर्योत्सिक्ता हि राक्षसाः ।\nतस्य तद् वचनं श्रुत्वा विश्वामित्रोऽभ्यभाषत ॥१-२०-१५॥",
  "पौलस्त्यवंशप्रभवो रावणो नाम राक्षसः ।\nस ब्रह्मणा दत्तवरस्त्रैलोक्यं बाधते भृशम् ॥१-२०-१६॥",
  "महाबलो महावीर्यो राक्षसैर्बहुभिर्वृतः ।\nश्रूयते च महाराज रावणो राक्षसाधिपः ॥१-२०-१७॥",
  "साक्षाद्वैश्रवणभ्राता पुत्रो विश्रवसो मुनेः ।\nयदा न खलु यज्ञस्य विघ्नकर्ता महाबलः ॥१-२०-१८॥",
  "तेन संचोदितौ तौ तु राक्षसौ सुमहाबलौ ।\nमारीचश्च सुबाहुश्च यज्ञविघ्नं करिष्यतः ॥१-२०-१९॥",
  "इत्युक्तो मुनिना तेन राजोवाच मुनिं तदा ।\nनहि शक्तोऽस्मि संग्रामे स्थातुं तस्य दुरात्मनः ॥१-२०-२०॥",
  "स त्वं प्रसादं धर्मज्ञ कुरुष्व मम पुत्रके ।\nमम चैवाल्पभाग्यस्य दैवतं हि भवान् गुरुः ॥१-२०-२१॥",
  "देवदानवगन्धर्वा यक्षाः पतगपन्नगाः ।\nन शक्ता रावणं सोढुं किं पुनर्मानवा युधि ॥१-२०-२२॥",
  "स तु वीर्यवतां वीर्यमादत्ते युधि रावणः ।\nतेन चाहं न शक्तोऽस्मि संयोद्धुं तस्य वा बलैः ॥१-२०-२३॥",
  "सबलो वा मुनिश्रेष्ठ सहितो वा ममात्मजैः ।\nकथमप्यमरप्रख्यं संग्रामाणामकोविदम् ॥१-२०-२४॥",
  "बालं मे तनयं ब्रह्मन् नैव दास्यामि पुत्रकम् ।\nअथ कालोपमौ युद्धे सुतौ सुन्दोपसुन्दयोः ॥१-२०-२५॥",
  "यज्ञविघ्नकरौ तौ ते नैव दास्यामि पुत्रकम् ।\nमारीचश्च सुबाहुश्च वीर्यवन्तौ सुशिक्षितौ ॥१-२०-२६॥",
  "तयोरन्यतरं योद्धुं यास्यामि ससुहृद्गणः ।\nअन्यथा त्वनुनेष्यामि भवन्तं सहबान्धवः ॥१-२०-२७॥",
  "इति नरपतिजल्पनात् द्विजेन्द्रंकुशिकसुतं सुमहान् विवेश मन्युः ।\nसुहुत इव मखेऽग्निराज्यसिक्तःसमभवदुज्ज्वलितो महर्षिवह्निः ॥१-२०-२८॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे विंशः सर्गः ॥१-२०॥"
]