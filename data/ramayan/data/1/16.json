[
  "अथ श्रीमद्वाल्मीकीयरामायणे बालकाण्डे पायसोत्पत्तिः नाम षोडशः सर्गः ॥१-१६॥",
  "ततो नारायणो विष्णुर्नियुक्तः सुरसत्तमैः ।\nजानन्नपि सुरानेवं श्लक्ष्णं वचनमब्रवीत् ॥१-१६-१॥",
  "उपायः को वधे तस्य राक्षसाधिपतेः सुराः ।\nयमहं तं समास्थाय निहन्यामृषिकण्टकम् ॥१-१६-२॥",
  "एवमुक्ताः सुराः सर्वे प्रत्यूचुर्विष्णुमव्ययम् ।\nमानुषं रूपमास्थाय रावणं जहि संयुगे ॥१-१६-३॥",
  "स हि तेपे तपस्तीव्रं दीर्घकालमरिन्दमः ।\nयेन तुष्टोऽभवद् ब्रह्मा लोककृल्लोकपूर्वजः ॥१-१६-४॥",
  "संतुष्टः प्रददौ तस्मै राक्षसाय वरं प्रभुः ।\nनानाविधेभ्यो भूतेभ्यो भयं नान्यत्र मानुषात् ॥१-१६-५॥",
  "अवज्ञाताः पुरा तेन वरदाने हि मानवाः ।\nएवं पितामहात् तस्मात् वरदानेन गर्वितः ॥१-१६-६॥",
  "उत्सादयति लोकांस्त्रीन् स्त्रियश्चाप्युपकर्षति ।\nतस्मात् तस्य वधो दृष्टो मानुषेभ्यः परंतप ॥१-१६-७॥",
  "इत्येतद् वचनं श्रुत्वा सुराणां विष्णुरात्मवान् ।\nपितरं रोचयामास तदा दशरथं नृपम् ॥१-१६-८॥",
  "स चाप्यपुत्रो नृपतिस्तस्मिन् काले महाद्युतिः ।\nअयजत् पुत्रियामिष्टिं पुत्रेप्सुररिसूदनः ॥१-१६-९॥",
  "स कृत्वा निश्चयं विष्णुरामन्त्र्य च पितामहम् ।\nअन्तर्धानं गतो देवैः पूज्यमानो महर्षिभिः ॥१-१६-१०॥",
  "ततो वै यजमानस्य पावकादतुलप्रभम् ।\nप्रादुर्भूतं महद् भूतं महावीर्यं महाबलम् ॥१-१६-११॥",
  "कृष्णं रक्ताम्बरधरं रक्तास्यं दुन्दुभिस्वनम् ।\nस्निग्धहर्यक्षतनुजश्मश्रुप्रवरमूर्धजम् ॥१-१६-१२॥",
  "शुभलक्षणसम्पन्नं दिव्याभरणभूषितम् ।\nशैलशृङ्गसमुत्सेधं दृप्तशार्दूलविक्रमम् ॥१-१६-१३॥",
  "दिवाकरसमाकारं दीप्तानलशिखोपमम् ।\nतप्तजाम्बूनदमयीं राजतान्तपरिच्छदाम् ॥१-१६-१४॥",
  "दिव्यपायससम्पूर्णां पात्रीं पत्नीमिव प्रियाम् ।\nप्रगृह्य विपुलां दोर्भ्यां स्वयं मायामयीमिव ॥१-१६-१५॥",
  "समवेक्ष्याब्रवीद् वाक्यमिदं दशरथं नृपम् ।\nप्राजापत्यं नरं विद्धि मामिहाभ्यागतं नृप ॥१-१६-१६॥",
  "ततः परं तदा राजा प्रत्युवाच कृताञ्जलिः ।\nभगवन् स्वागतं तेऽस्तु किमहं करवाणि ते ॥१-१६-१७॥",
  "अथो पुनरिदं वाक्यं प्राजापत्यो नरोऽब्रवीत् ।\nराजन्नर्चयता देवानद्य प्राप्तमिदं त्वया ॥१-१६-१८॥",
  "इदं तु नृपशार्दूल पायसं देवनिर्मितम् ।\nप्रजाकरं गृहाण त्वं धन्यमारोग्यवर्धनम् ॥१-१६-१९॥",
  "भार्याणामनुरूपाणामश्नीतेति प्रयच्छ वै ।\nतासु त्वं लप्स्यसे पुत्रान् यदर्थं यजसे नृप ॥१-१६-२०॥",
  "तथेति नृपतिः प्रीतः शिरसा प्रतिगृह्य ताम् ।\nपात्रीं देवान्नसम्पूर्णां देवदत्तां हिरण्मयीम् ॥१-१६-२१॥",
  "अभिवाद्य च तद्भूतमद्भुतं प्रियदर्शनम् ।\nमुदा परमया युक्तश्चकाराभिप्रदक्षिणम् ॥१-१६-२२॥",
  "ततो दशरथः प्राप्य पायसं देवनिर्मितम् ।\nबभूव परमप्रीतः प्राप्य वित्तमिवाधनः ॥१-१६-२३॥",
  "ततस्तदद्भुतप्रख्यं भूतं परमभास्वरम् ।\nसंवर्तयित्वा तत् कर्म तत्रैवान्तरधीयत ॥१-१६-२४॥",
  "हर्षरश्मिभिरुद्द्योतं तस्यान्तःपुरमाबभौ ।\nशारदस्याभिरामस्य चन्द्रस्येव नभोंऽशुभिः ॥१-१६-२५॥",
  "सोऽन्तःपुरं प्रविश्यैव कौसल्यामिदमब्रवीत् ।\nपायसं प्रतिगृह्णीष्व पुत्रीयं त्विदमात्मनः ॥१-१६-२६॥",
  "कौसल्यायै नरपतिः पायसार्धं ददौ तदा ।\nअर्धादर्धं ददौ चापि सुमित्रायै नराधिपः ॥१-१६-२७॥",
  "कैकेय्यै चावशिष्टार्धं ददौ पुत्रार्थकारणात् ।\nप्रददौ चावशिष्टार्धं पायसस्यामृतोपमम् ॥१-१६-२८॥",
  "अनुचिन्त्य सुमित्रायै पुनरेव महामतिः ।\nएवं तासां ददौ राजा भार्याणां पायसं पृथक् ॥१-१६-२९॥",
  "ताश्चैवं पायसं प्राप्य नरेन्द्रस्योत्तमस्त्रियः ।\nसम्मानं मेनिरे सर्वाः प्रहर्षोदितचेतसः ॥१-१६-३०॥",
  "ततस्तु ताः प्राश्य तमुत्तमस्त्रियो महीपतेरुत्तमपायसं पृथक् ।\nहुताशनादित्यसमानतेजसोऽचिरेण गर्भान् प्रतिपेदिरे तदा ॥१-१६-३१॥",
  "ततस्तु राजा प्रतिवीक्ष्य ताः स्त्रियः प्ररूढगर्भाः प्रतिलब्धमानसः ।\nबभूव हृष्टस्त्रिदिवे यथा हरिः सुरेन्द्रसिद्धर्षिगणाभिपूजितः ॥१-१६-३२॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे पायसोत्पत्तिः नाम षोडशः सर्गः ॥१-१६॥"
]