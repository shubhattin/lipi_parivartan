[
  "श्रीमद्वाल्मीकीयरामायणे बालकाण्डे विश्वामित्रवृत्तम् नाम एकपञ्चाशः सर्गः ॥१-५१॥",
  "तस्य तद् वचनं श्रुत्वा विश्वामित्रस्य धीमतः ।\nहृष्टरोमा महातेजाः शतानन्दो महातपाः ॥१-५१-१॥",
  "गौतमस्य सुतो ज्येष्ठस्तपसा द्योतितप्रभः ।\nरामसंदर्शनादेव परं विस्मयमागतः ॥१-५१-२॥",
  "एतौ निषण्णौ सम्प्रेक्ष्य शतानन्दो नृपात्मजौ ।\nसुखासीनौ मुनिश्रेष्ठं विश्वामित्रमथाब्रवीत् ॥१-५१-३॥",
  "अपि ते मुनिशार्दूल मम माता यशस्विनी ।\nदर्शिता राजपुत्राय तपोदीर्घमुपागता ॥१-५१-४॥",
  "अपि रामे महातेजा मम माता यशस्विनी ।\nवन्यैरुपाहरत् पूजां पूजार्हे सर्वदेहिनाम् ॥१-५१-५॥",
  "अपि रामाय कथितं यद् वृत्तं तत् पुरातनम् ।\nमम मातुर्महातेजो देवेन दुरनुष्ठितम् ॥१-५१-६॥",
  "अपि कौशिक भद्रं ते गुरुणा मम संगता ।\nमम माता मुनिश्रेष्ठ रामसंदर्शनादितः ॥१-५१-७॥",
  "अपि मे गुरुणा रामः पूजितः कुशिकात्मज ।\nइहागतो महातेजाः पूजां प्राप्य महात्मनः ॥१-५१-८॥",
  "अपि शान्तेन मनसा गुरुर्मे कुशिकात्मज ।\nइहागतेन रामेण पूजितेनाभिवादितः ॥१-५१-९॥",
  "तच्छ्रुत्वा वचनं तस्य विश्वामित्रो महामुनिः ।\nप्रत्युवाच शतानन्दं वाक्यज्ञो वाक्यकोविदम् ॥१-५१-१०॥",
  "नातिक्रान्तं मुनिश्रेष्ठ यत्कर्तव्यं कृतं मया ।\nसंगता मुनिना पत्नी भार्गवेणेव रेणुका ॥१-५१-११॥",
  "तच्छ्रुत्वा वचनं तस्य विश्वामित्रस्य धीमतः ।\nशतानन्दो महातेजा रामं वचनमब्रवीत् ॥१-५१-१२॥",
  "स्वागतं ते नरश्रेष्ठ दिष्ट्या प्राप्तोऽसि राघव ।\nविश्वामित्रं पुरस्कृत्य महर्षिमपराजितम् ॥१-५१-१३॥",
  "अचिन्त्यकर्मा तपसा ब्रह्मर्षिरमितप्रभः ।\nविश्वामित्रो महातेजा वेद्म्येनं परमां गतिम् ॥१-५१-१४॥",
  "नास्ति धन्यतरो राम त्वत्तोऽन्यो भुवि कश्चन ।\nगोप्ता कुशिकपुत्रस्ते येन तप्तं महत्तपः ॥१-५१-१५॥",
  "श्रूयतां चाभिधास्यामि कौशिकस्य महात्मनः ।\nयथाबलं यथातत्त्वं तन्मे निगदतः शृणु ॥१-५१-१६॥",
  "राजाऽऽसीदेष धर्मात्मा दीर्घकालमरिंदमः ।\nधर्मज्ञः कृतविद्यश्च प्रजानां च हिते रतः ॥१-५१-१७॥",
  "प्रजापतिसुतस्त्वासीत् कुशो नाम महीपतिः ।\nकुशस्य पुत्रो बलवान् कुशनाभः सुधार्मिकः ॥१-५१-१८॥",
  "कुशनाभसुतस्त्वासीद् गाधिरित्येव विश्रुतः ।\nगाधेः पुत्रो महातेजा विश्वामित्रो महामुनिः ॥१-५१-१९॥",
  "विश्वामित्रो महातेजाः पालयामास मेदिनीम् ।\nबहुवर्षसहस्राणि राजा राज्यमकारयत् ॥१-५१-२०॥",
  "कदाचित् तु महातेजा योजयित्वा वरूथिनीम् ।\nअक्षौहिणीपरिवृतः परिचक्राम मेदिनीम् ॥१-५१-२१॥",
  "नगराणि च राष्ट्राणि सरितश्च महागिरीन् ।\nआश्रमान् क्रमशो राजा विचरन्नाजगाम ह ॥१-५१-२२॥",
  "वसिष्ठस्याश्रमपदं नानापुष्पलताद्रुमम् ।\nनानामृगगणाकीर्णं सिद्धचारणसेवितम् ॥१-५१-२३॥",
  "देवदानवगन्धर्वैः किंनरैरुपशोभितम् ।\nप्रशान्तहरिणाकीर्णं द्विजसङ्घनिषेवितम् ॥१-५१-२४॥",
  "ब्रह्मर्षिगणसंकीर्णं देवर्षिगणसेवितम् ।\nतपश्चरणसंसिद्धैरग्निकल्पैर्महात्मभिः ॥१-५१-२५॥",
  "सततं संकुलं श्रीमद्ब्रह्मकल्पैर्महात्मभिः ।\nअब्भक्षैर्वायुभक्षैश्च शीर्णपर्णाशनैस्तथा ॥१-५१-२६॥",
  "फलमूलाशनैर्दान्तैर्जितदोषैर्जितेन्द्रियैः ।\nऋषिभिर्वालखिल्यैश्च जपहोमपरायणैः ॥१-५१-२७॥",
  "अन्यैर्वैखानसैश्चैव समन्तादुपशोभितम् ।\nवसिष्ठस्याश्रमपदं ब्रह्मलोकमिवापरम् ।\nददर्श जयतां श्रेष्ठो विश्वामित्रो महाबलः ॥१-५१-२८॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे एकपञ्चाशः सर्गः ॥१-५१॥"
]