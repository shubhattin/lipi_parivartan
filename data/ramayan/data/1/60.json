[
  "अथ श्रीमद्वाल्मीकीयरामायणे बालकाण्डे त्रिशंकुस्वर्गः नाम षष्ठितमः सर्गः ॥१-६०॥",
  "तपोबलहतान् ज्ञात्वा वासिष्ठान् समहोदयान् ।\nऋषिमध्ये महातेजा विश्वामित्रोऽभ्यभाषत ॥१-६०-१॥",
  "अयमिक्ष्वाकुदायादस्त्रिशङ्कुरिति विश्रुतः ।\nधर्मिष्ठश्च वदान्यश्च मां चैव शरणं गतः ॥१-६०-२॥",
  "स्वेनानेन शरीरेण देवलोकजिगीषया ।\nयथायं स्वशरीरेण देवलोकं गमिष्यति ॥१-६०-३॥",
  "तथा प्रवर्त्यतां यज्ञो भवद्भिश्च मया सह ।\nविश्वामित्रवचः श्रुत्वा सर्व एव महर्षयः ॥१-६०-४॥",
  "ऊचुः समेताः सहसा धर्मज्ञा धर्मसंहितम् ।\nअयं कुशिकदायादो मुनिः परमकोपनः ॥१-६०-५॥",
  "यदाह वचनं सम्यगेतत् कार्यं न संशयः ।\nअग्निकल्पो हि भगवान् शापं दास्यति रोषतः ॥१-६०-६॥",
  "तस्मात् प्रवर्त्यतां यज्ञः सशरीरो यथा दिवि ।\nगच्छेदिक्ष्वाकुदायादो विश्वामित्रस्य तेजसा ॥१-६०-७॥",
  "ततः प्रवर्त्यतां यज्ञः सर्वे समधितिष्ठत ।\nएवमुक्त्वा महर्षयः संजह्रुस्ताः क्रियास्तदा ॥१-६०-८॥",
  "याजकश्च महातेजा विश्वामित्रोऽभवत् क्रतौ ।\nऋत्विजश्चानुपूर्व्येण मन्त्रवन्मन्त्रकोविदाः ॥१-६०-९॥",
  "चक्रुः सर्वाणि कर्माणि यथाकल्पं यथाविधि ।\nततः कालेन महता विश्वामित्रो महातपाः ॥१-६०-१०॥",
  "चकारावाहनं तत्र भागार्थं सर्वदेवताः ।\nनाभ्यागमंस्तदा तत्र भागार्थं सर्वदेवताः ॥१-६०-११॥",
  "ततः कोपसमाविष्टो विश्वामित्रो महामुनिः ।\nस्रुवमुद्यम्य सक्रोधस्त्रिशङ्कुमिदमब्रवीत् ॥१-६०-१२॥",
  "पश्य मे तपसो वीर्यं स्वार्जितस्य नरेश्वर ।\nएष त्वां स्वशरीरेण नयामि स्वर्गमोजसा ॥१-६०-१३॥",
  "दुष्प्रापं स्वशरीरेण स्वर्गं गच्छ नरेश्वर ।\nस्वार्जितं किंचिदप्यस्ति मया हि तपसः फलम् ॥१-६०-१४॥",
  "राजंस्त्वं तेजसा तस्य सशरीरो दिवं व्रज ।\nउक्तवाक्ये मुनौ तस्मिन् सशरीरो नरेश्वरः ॥१-६०-१५॥",
  "दिवं जगाम काकुत्स्थ मुनीनां पश्यतां तदा ।\nस्वर्गलोकं गतं दृष्ट्वा त्रिशङ्कुं पाकशासनः ॥१-६०-१६॥",
  "सह सर्वैः सुरगणैरिदं वचनमब्रवीत् ।\nत्रिशङ्को गच्छ भूयस्त्वं नासि स्वर्गकृतालयः ॥१-६०-१७॥",
  "गुरुशापहतो मूढ पत भूमिमवाक्शिराः ।\nएवमुक्तो महेन्द्रेण त्रिशङ्कुरपतत् पुनः ॥१-६०-१८॥",
  "विक्रोशमानस्त्राहीति विश्वामित्रं तपोधनम् ।\nतच्छ्रुत्वा वचनं तस्य क्रोशमानस्य कौशिकः ॥१-६०-१९॥",
  "रोषमाहारयत् तीव्रं तिष्ठ तिष्ठेति चाब्रवीत् ।\nऋषिमध्ये स तेजस्वी प्रजापतिरिवापरः ॥१-६०-२०॥",
  "सृजन् दक्षिणमार्गस्थान् सप्तर्षीनपरान् पुनः ।\nनक्षत्रवंशमपरमसृजत् क्रोधमूर्च्छितः ॥१-६०-२१॥",
  "दक्षिणां दिशमास्थाय ऋषिमध्ये महायशाः ।\nसृष्ट्वा नक्षत्रवंशं च क्रोधेन कलुषीकृतः ॥१-६०-२२॥",
  "अन्यमिन्द्रं करिष्यामि लोको वा स्यादनिन्द्रकः ।\nदैवतान्यपि स क्रोधात् स्रष्टुं समुपचक्रमे ॥१-६०-२३॥",
  "ततः परमसम्भ्रान्ताः सर्षिसङ्घाः सुरासुराः ।\nविश्वामित्रं महात्मानमूचुः सानुनयं वचः ॥१-६०-२४॥",
  "अयं राजा महाभाग गुरुशापपरिक्षतः ।\nसशरीरो दिवं यातुं नार्हत्येव तपोधन ॥१-६०-२५॥",
  "तेषां तद् वचनं श्रुत्वा देवानां मुनिपुंगवः ।\nअब्रवीत् सुमहद् वाक्यं कौशिकः सर्वदेवताः ॥१-६०-२६॥",
  "सशरीरस्य भद्रं वस्त्रिशङ्कोरस्य भूपतेः ।\nआरोहणं प्रतिज्ञातं नानृतं कर्तुमुत्सहे ॥१-६०-२७॥",
  "स्वर्गोऽस्तु सशरीरस्य त्रिशङ्कोरस्य शाश्वतः ।\nनक्षत्राणि च सर्वाणि मामकानि ध्रुवाण्यथ ॥१-६०-२८॥",
  "यावल्लोका धरिष्यन्ति तिष्ठन्त्वेतानि सर्वशः ।\nयत् कृतानि सुराः सर्वे तदनुज्ञातुमर्हथ ॥१-६०-२९॥",
  "एवमुक्ताः सुराः सर्वे प्रत्यूचुर्मुनिपुंगवम् ।\nएवं भवतु भद्रं ते तिष्ठन्त्वेतानि सर्वशः ॥१-६०-३०॥",
  "गगने तान्यनेकानि वैश्वानरपथाद् बहिः ।\nनक्षत्राणि मुनिश्रेष्ठ तेषु ज्योतिःषु जाज्वलन् ॥१-६०-३१॥",
  "अवाक्शिरास्त्रिशङ्कुश्च तिष्ठत्वमरसंनिभः ।\nअनुयास्यन्ति चैतानि ज्योतींषि नृपसत्तमम् ॥१-६०-३२॥",
  "कृतार्थं कीर्तिमन्तं च स्वर्गलोकगतं यथा ।\nविश्वामित्रस्तु धर्मात्मा सर्वदेवैरभिष्टुतः ॥१-६०-३३॥",
  "ऋषिमध्ये महातेजा बाढमित्येव देवताः ।\nततो देवा महात्मानो ऋषयश्च तपोधनाः ।\nजग्मुर्यथागतं सर्वे यज्ञस्यान्ते नरोत्तम ॥१-६०-३४॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे त्रिशंकुस्वर्गः नाम षष्ठितमः सर्गः ॥१-६०॥"
]