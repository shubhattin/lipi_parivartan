[
  "श्रीमद्वाल्मीकीयरामायणे बालकाण्डे दशरथपुत्रोद्वाहः नाम त्रिसप्ततितमः सर्गः ॥१-७३॥",
  "यस्मिंस्तु दिवसे राजा चक्रे गोदानमुत्तमम् ।\nतस्मिंस्तु दिवसे वीरो युधाजित् समुपेयिवान् ॥१-७३-१॥",
  "पुत्रः केकयराजस्य साक्षाद्भरतमातुलः ।\nदृष्ट्वा पृष्ट्वा च कुशलं राजानमिदमब्रवीत् ॥१-७३-२॥",
  "केकयाधिपती राजा स्नेहात् कुशलमब्रवीत् ।\nयेषां कुशलकामोऽसि तेषां सम्प्रत्यनामयम् ॥१-७३-३॥",
  "स्वस्रीयं मम राजेन्द्र द्रष्टुकामो महीपतिः ।\nतदर्थमुपयातोऽहमयोध्यां रघुनन्दन ॥१-७३-४॥",
  "श्रुत्वा त्वहमयोध्यायां विवाहार्थं तवात्मजान् ।\nमिथिलामुपयातांस्तु त्वया सह महीपते ॥१-७३-५॥",
  "त्वरयाभ्युपयातोऽहं द्रष्टुकामः स्वसुः सुतम् ।\nअथ राजा दशरथः प्रियातिथिमुपस्थितम् ॥१-७३-६॥",
  "दृष्ट्वा परमसत्कारैः पूजनार्हमपूजयत् ।\nततस्तामुषितो रात्रिं सह पुत्रैर्महात्मभिः ॥१-७३-७॥",
  "प्रभाते पुनरुत्थाय कृत्वा कर्माणि तत्त्ववित् ।\nऋषींस्तदा पुरस्कृत्य यज्ञवाटमुपागमत् ॥१-७३-८॥",
  "युक्ते मुहूर्ते विजये सर्वाभरणभूषितैः ।\nभ्रातृभिः सहितो रामः कृतकौतुकमंगलः ॥१-७३-९॥",
  "वसिष्ठं पुरतः कृत्वा महर्षीनपरानपि ।\nवसिष्ठो भगवानेत्य वैदेहमिदमब्रवीत् ॥१-७३-१०॥",
  "राजा दशरथो राजन् कृतकौतुकमंगलैः ।\nपुत्रैर्नरवरश्रेष्ठो दातारमभिकाङ्क्षते ॥१-७३-११॥",
  "दातृप्रतिग्रहीतृभ्यां सर्वार्थाः सम्भवन्ति हि ।\nस्वधर्मं प्रतिपद्यस्व कृत्वा वैवाह्यमुत्तमम् ॥१-७३-१२॥",
  "इत्युक्तः परमोदारो वसिष्ठेन महात्मना ।\nप्रत्युवाच महातेजा वाक्यं परमधर्मवित् ॥१-७३-१३॥",
  "कः स्थितः प्रतिहारो मे कस्याज्ञां सम्प्रतीक्षते ।\nस्वगृहे को विचारोऽस्ति यथा राज्यमिदं तव ॥१-७३-१४॥",
  "कृतकौतुकसर्वस्वा वेदिमूलमुपागताः ।\nमम कन्या मुनिश्रेष्ठ दीप्ता बह्नेरिवार्चिषः ॥१-७३-१५॥",
  "सद्योऽहं त्वत्प्रतीक्षोऽस्मि वेद्यामस्यां प्रतिष्ठितः ।\nअविघ्नं क्रियतां सर्वं किमर्थं हि विलम्ब्यते ॥१-७३-१६॥",
  "तद् वाक्यं जनकेनोक्तं श्रुत्वा दशरथस्तदा ।\nप्रवेशयामास सुतान् सर्वानृषिगणानपि ॥१-७३-१७॥",
  "ततो राजा विदेहानां वसिष्ठमिदमब्रवीत् ।\nकारयस्व ऋषे सर्वामृषिभिः सह धार्मिक ॥१-७३-१८॥",
  "रामस्य लोकरामस्य क्रियां वैवाहिकीं प्रभो ।\nतथेत्युक्त्वा तु जनकं वसिष्ठो भगवानृषिः ॥१-७३-१९॥",
  "विश्वामित्रं पुरस्कृत्य शतानन्दं च धार्मिकम् ।\nप्रपामध्ये तु विधिवद् वेदिं कृत्वा महातपाः ॥१-७३-२०॥",
  "अलंचकार तां वेदिं गन्धपुष्पैः समन्ततः ।\nसुवर्णपालिकाभिश्च चित्रकुम्भैश्च साङ्कुरैः ॥१-७३-२१॥",
  "अङ्कुराढ्यैः शरावैश्च धूपपात्रैः सधूपकैः ।\nशङ्खपात्रैः स्रुवैः स्रग्भिः पात्रैरर्घ्यादिपूजितैः ॥१-७३-२२॥",
  "लाजपूर्णैश्च पात्रीभिरक्षतैरपि संस्कृतैः ।\nदर्भैः समैः समास्तीर्य विधिवन्मन्त्रपूर्वकम् ॥१-७३-२३॥",
  "अग्निमाधाय तं वेद्यां विधिमन्त्रपुरस्कृतम् ।\nजुहावाग्नौ महातेजा वसिष्ठो मुनिपुंगवः ॥१-७३-२४॥",
  "ततः सीतां समानीय सर्वाभरणभूषिताम् ।\nसमक्षमग्नेः संस्थाप्य राघवाभिमुखे तदा ॥१-७३-२५॥",
  "अब्रवीज्जनको राजा कौसल्यानन्दवर्धनम् ।\nइयं सीता मम सुता सहधर्मचरी तव ॥१-७३-२६॥",
  "प्रतीच्छ चैनां भद्रं ते पाणिं गृह्णीष्व पाणिना ।\nपतिव्रता महाभागा छायेवानुगता सदा ॥१-७३-२७॥",
  "इत्युक्त्वा प्राक्षिपद् राजा मन्त्रपूतं जलं तदा ।\nसाधुसाध्विति देवानामृषीणां वदतां तदा ॥१-७३-२८॥",
  "देवदुन्दुभिनिर्घोषः पुष्पवर्षो महानभूत् ।\nएवं दत्त्वा सुतां सीतां मन्त्रोदकपुरस्कृताम् ॥१-७३-२९॥",
  "अब्रवीज्जनको राजा हर्षेणाभिपरिप्लुतः ।\nलक्ष्मणागच्छ भद्रं ते ऊर्मिलामुद्यतां मया ॥१-७३-३०॥",
  "प्रतीच्छ पाणिं गृह्णीष्व मा भूत् कालस्य पर्ययः ।\nतमेवमुक्त्वा जनको भरतं चाभ्यभाषत ॥१-७३-३१॥",
  "गृहाण पाणिं माण्डव्याः पाणिना रघुनन्दन ।\nशत्रुघ्नं चापि धर्मात्मा अब्रवीन्मिथिलेश्वरः ॥१-७३-३२॥",
  "श्रुतकीर्तेर्महाबाहो पाणिं गृह्णीष्व पाणिना ।\nसर्वे भवन्तः सौम्याश्च सर्वे सुचरितव्रताः ॥१-७३-३३॥",
  "पत्नीभिः सन्तु काकुत्स्था मा भूत् कालस्य पर्ययः ।\nजनकस्य वचः श्रुत्वा पाणीन् पाणिभिरस्पृशन् ॥१-७३-३४॥",
  "चत्वारस्ते चतसॄणां वसिष्ठस्य मते स्थिताः ।\nअग्निं प्रदक्षिणं कृत्वा वेदिं राजानमेव च ॥१-७३-३५॥",
  "ऋषींश्चापि महात्मानः सहभार्या रघूद्वहाः ।\nयथोक्तेन ततश्चक्रुर्विवाहं विधिपूर्वकम् ॥१-७३-३६॥",
  "पुष्पवृष्टिर्महत्यासीदन्तरिक्षात् सुभास्वरा ।\nदिव्यदुन्दुभिनिर्घोषैर्गीतवादित्रनिःस्वनैः ॥१-७३-३७॥",
  "ननृतुश्चाप्सरःसङ्घा गन्धर्वाश्च जगुः कलम् ।\nविवाहे रघुमुख्यानां तदद्भुतमदृश्यत ॥१-७३-३८॥",
  "ईदृशे वर्तमाने तु तूर्योद्घुष्टनिनादिते ।\nत्रिरग्निं ते परिक्रम्य ऊहुर्भार्या महौजसः ॥१-७३-३९॥",
  "अथोपकार्यं जग्मुस्ते सभार्या रघुनन्दनाः ।\nराजाप्यनुययौ पश्यन् सर्षिसङ्घः सबान्धवः ॥१-७३-४०॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे त्रिसप्ततितमः सर्गः ॥१-७३॥"
]