[
  "अथ श्रीमद्वाल्मीकीयरामायणे बालकाण्डे धनुःप्रसङ्गः नाम षट्षष्ठितमः सर्गः ॥१-६६॥",
  "ततः प्रभाते विमले कृतकर्मा नराधिपः ।\nविश्वामित्रं महात्मानमाजुहाव सराघवम् ॥१-६६-१॥",
  "तमर्चयित्वा धर्मात्मा शास्त्रदृष्टेन कर्मणा ।\nराघवौ च महात्मानौ तदा वाक्यमुवाच ह ॥१-६६-२॥",
  "भगवन् स्वागतं तेऽस्तु किं करोमि तवानघ ।\nभवानाज्ञापयतु मामाज्ञाप्यो भवता ह्यहम् ॥१-६६-३॥",
  "एवमुक्तः स धर्मात्मा जनकेन महात्मना ।\nप्रत्युवाच मुनिश्रेष्ठो वाक्यं वाक्यविशारदः ॥१-६६-४॥",
  "पुत्रौ दशरथस्येमौ क्षत्रियौ लोकविश्रुतौ ।\nद्रष्टुकामौ धनुःश्रेष्ठं यदेतत्त्वयि तिष्ठति ॥१-६६-५॥",
  "एतद् दर्शय भद्रं ते कृतकामौ नृपात्मजौ ।\nदर्शनादस्य धनुषो यथेष्टं प्रतियास्यतः ॥१-६६-६॥",
  "एवमुक्तस्तु जनकः प्रत्युवाच महामुनिम् ।\nश्रूयतामस्य धनुषो यदर्थमिह तिष्ठति ॥१-६६-७॥",
  "देवरात इति ख्यातो निमेर्ज्येष्ठो महीपतिः ।\nन्यासोऽयं तस्य भगवन् हस्ते दत्तो महात्मनः ॥१-६६-८॥",
  "दक्षयज्ञवधे पूर्वं धनुरायम्य वीर्यवान् ।\nविध्वंस्य त्रिदशान् रोषात् सलीलमिदमब्रवीत् ॥१-६६-९॥",
  "यस्माद् भागार्थिनो भागं नाकल्पयत मे सुराः ।\nवरांगानि महार्हाणि धनुषा शातयामि वः ॥१-६६-१०॥",
  "ततो विमनसः सर्वे देवा वै मुनिपुंगव ।\nप्रसादयन्त देवेशं तेषां प्रीतोऽभवद् भवः ॥१-६६-११॥",
  "प्रीतियुक्तस्तु सर्वेषां ददौ तेषां महात्मनाम् ।\nतदेतद् देवदेवस्य धनूरत्नं महात्मनः ॥१-६६-१२॥",
  "न्यासभूतं तदा न्यस्तमस्माकं पूर्वजे विभौ ।\nअथ मे कृषतः क्षेत्रं लांगलादुत्थिता ततः ॥१-६६-१३॥",
  "क्षेत्रं शोधयता लब्धा नाम्ना सीतेति विश्रुता ।\nभूतलादुत्थिता सा तु व्यवर्धत ममात्मजा ॥१-६६-१४॥",
  "वीर्यशुल्केति मे कन्या स्थापितेयमयोनिजा ।\nभूतलादुत्थितां तां तु वर्धमानां ममात्मजाम् ॥१-६६-१५॥",
  "वरयामासुरागत्य राजानो मुनिपुंगव ।\nतेषां वरयतां कन्यां सर्वेषां पृथिवीक्षिताम् ॥१-६६-१६॥",
  "वीर्यशुल्केति भगवन् न ददामि सुतामहम् ।\nततः सर्वे नृपतयः समेत्य मुनिपुंगव ॥१-६६-१७॥",
  "मिथिलामप्युपागम्य वीर्यं जिज्ञासवस्तदा ।\nतेषां जिज्ञासमानानां शैवं धनुरुपाहृतम् ॥१-६६-१८॥",
  "न शेकुर्ग्रहणे तस्य धनुषस्तोलनेऽपि वा ।\nतेषां वीर्यवतां वीर्यमल्पं ज्ञात्वा महामुने ॥१-६६-१९॥",
  "प्रत्याख्याता नृपतयस्तन्निबोध तपोधन ।\nततः परमकोपेन राजानो मुनिपुंगव ॥१-६६-२०॥",
  "अरुन्धन् मिथिलां सर्वे वीर्यसंदेहमागताः ।\nआत्मानमवधूतं मे विज्ञाय नृपपुंगवाः ॥१-६६-२१॥",
  "रोषेण महताविष्टाः पीडयन् मिथिलां पुरीम् ।\nततः संवत्सरे पूर्णे क्षयं यातानि सर्वशः ॥१-६६-२२॥",
  "साधनानि मुनिश्रेष्ठ ततोऽहं भृशदुःखितः ।\nततो देवगणान् सर्वांस्तपसाहं प्रसादयम् ॥१-६६-२३॥",
  "ददुश्च परमप्रीताश्चतुरंगबलं सुराः ।\nततो भग्ना नृपतयो हन्यमाना दिशो ययुः ॥१-६६-२४॥",
  "अवीर्या वीर्यसंदिग्धाः सामात्याः पापकारिणः ।\nतदेतन्मुनिशार्दूल धनुः परमभास्वरम् ॥१-६६-२५॥",
  "रामलक्ष्मणयोश्चापि दर्शयिष्यामि सुव्रत ।\nयद्यस्य धनुषो रामः कुर्यादारोपणं मुने ।\nसुतामयोनिजां सीतां दद्यां दाशरथेरहम् ॥१-६६-२६॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे धनुःप्रसङ्गः नाम षट्षष्ठितमः सर्गः ॥१-६६॥"
]