[
  "श्रीमद्वाल्मीकीयरामायणे बालकाण्डे त्रिशंकुयाजनप्रार्थना नाम सप्तपञ्चाशः सर्गः ॥१-५७॥",
  "ततः संतप्तहृदयः स्मरन्निग्रहमात्मनः ।\nविनिःश्वस्य विनिःश्वस्य कृतवैरो महात्मना ॥१-५७-१॥",
  "स दक्षिणां दिशं गत्वा महिष्या सह राघव ।\nतताप परमं घोरं विश्वामित्रो महातपाः ॥१-५७-२॥",
  "फलमूलाशनो दान्तश्चचार परमं तपः ।\nअथास्य जज्ञिरे पुत्राः सत्यधर्मपरायणाः ॥१-५७-३॥",
  "हविष्पन्दो मधुष्पन्दो दृढनेत्रो महारथः ।\nपूर्णे वर्षसहस्रे तु ब्रह्मा लोकपितामहः ॥१-५७-४॥",
  "अब्रवीन्मधुरं वाक्यं विश्वामित्रं तपोधनम् ।\nजिता राजर्षिलोकास्ते तपसा कुशिकात्मज ॥१-५७-५॥",
  "अनेन तपसा त्वां हि राजर्षिरिति विद्महे ।\nएवमुक्त्वा महातेजा जगाम सह दैवतैः ॥१-५७-६॥",
  "त्रिविष्टपं ब्रह्मलोकं लोकानां परमेश्वरः ।\nविश्वामित्रोऽपि तच्छ्रुत्वा ह्रिया किंचिदवाङ्मुखः ॥१-५७-७॥",
  "दुःखेन महताविष्टः समन्युरिदमब्रवीत् ।\nतपश्च सुमहत् तप्तं राजर्षिरिति मां विदुः ॥१-५७-८॥",
  "देवाः सर्षिगणाः सर्वे नास्ति मन्ये तपः फलम् ।\nएवं निश्चित्य मनसा भूय एव महातपाः ॥१-५७-९॥",
  "तपश्चचार धर्मात्मा काकुत्स्थ परमात्मवान् ।\nएतस्मिन्नेव काले तु सत्यवादी जितेन्द्रियः ॥१-५७-१०॥",
  "त्रिशङ्कुरिति विख्यात इक्ष्वाकुकुलवर्धनः ।\nतस्य बुद्धिः समुत्पन्ना यजेयमिति राघव ॥१-५७-११॥",
  "गच्छेयं स्वशरीरेण देवतानां परां गतिम् ।\nवसिष्ठं स समाहूय कथयामास चिन्तितम् ॥१-५७-१२॥",
  "अशक्यमिति चाप्युक्तो वसिष्ठेन महात्मना ।\nप्रत्याख्यातो वसिष्ठेन स ययौ दक्षिणां दिशम् ॥१-५७-१३॥",
  "ततस्तत्कर्मसिद्ध्यर्थं पुत्रांस्तस्य गतो नृपः ।\nवासिष्ठा दीर्घतपसस्तपो यत्र हि तेपिरे ॥१-५७-१४॥",
  "त्रिशङ्कुस्तु महातेजाः शतं परमभास्वरम् ।\nवसिष्ठपुत्रान् ददृशे तप्यमानान् मनस्विनः ॥१-५७-१५॥",
  "सोऽभिगम्य महात्मानः सर्वानेव गुरोः सुतान् ।\nअभिवाद्यानुपूर्वेण ह्रिया किंचिदवाङ्मुखः ॥१-५७-१६॥",
  "अब्रवीत् स महात्मानः सर्वानेव कृताञ्जलिः ।\nशरणं वः प्रपन्नोऽहं शरण्यान् शरणं गतः ॥१-५७-१७॥",
  "प्रत्याख्यातो हि भद्रं वो वसिष्ठेन महात्मना ।\nयष्टुकामो महायज्ञं तदनुज्ञातुमर्हथ ॥१-५७-१८॥",
  "गुरुपुत्रानहं सर्वान् नमस्कृत्य प्रसादये ।\nशिरसा प्रणतो याचे ब्राह्मणांस्तपसि स्थितान् ॥१-५७-१९॥",
  "ते मां भवन्तः सिद्ध्यर्थं याजयन्तु समाहिताः ।\nसशरीरो यथाहं वै देवलोकमवाप्नुयाम् ॥१-५७-२०॥",
  "प्रत्याख्यातो वसिष्ठेन गतिमन्यां तपोधनाः ।\nगुरुपुत्रानृते सर्वान् नाहं पश्यामि कांचन ॥१-५७-२१॥",
  "इक्ष्वाकूणां हि सर्वेषां पुरोधाः परमा गतिः ।\nतस्मादनन्तरं सर्वे भवन्तो दैवतं मम ॥१-५७-२२॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे सप्तपञ्चाशः सर्गः ॥१-५७॥"
]