[
  "श्रीमद्वाल्मीकीयरामायणे युद्धकाण्डे ओषधिपर्वतानयनम् नाम चतुःसप्ततितमः सर्गः ॥६-७४॥",
  "तयोस्तदासादितयो रणाग्रे मुमोह सैन्यं हरियूथपानाम् ।\nसुग्रीवनीलाङ्गदजाम्बवन्तो न चापि किंचित् प्रतिपेदिरे ते ॥६-७४-१॥",
  "ततो विषण्णं समवेक्ष्य सर्वं विभीषणो बुद्धिमतां वरिष्ठः ।\nउवाच शाखामृगराजवीरानाश्वासयन्नप्रतिमैर्वचोभिः ॥६-७४-२॥",
  "मा भैष्ट नास्त्यत्र विषादकालो यदार्यपुत्रौ ह्यवशौ विषण्णौ ।\nस्वयंभुवो वाक्यमथोद्वहन्तौ यत्सादिताविन्द्रजितास्त्रजालैः ॥६-७४-३॥",
  "तस्मै तु दत्तं परमास्त्रमेतत् स्वयंभुवा ब्राह्मममोघवीर्यम् ।\nतन्मानयन्तौ युधि राजपुत्रौ निपातितौ कोऽत्र विषादकालः ॥६-७४-४॥",
  "ब्राह्ममस्त्रं ततो धीमान् मानयित्वा तु मारुतिः ।\nविभीषणवचः श्रुत्वा हनूमानिदमब्रवीत् ॥६-७४-५॥",
  "अस्मिन्नस्त्रहते सैन्ये वानराणां तरस्विनाम् ।\nयो यो धारयते प्राणांस्तं तमाश्वासयावहे ॥६-७४-६॥",
  "तावुभौ युगपद् वीरौ हनूमद्राक्षसोत्तमौ ।\nउल्काहस्तौ तदा रात्रौ रणशीर्षे विचेरतुः ॥६-७४-७॥",
  "भिन्नलाङ्गूलहस्तोरुपादाङ्गुलिशिरोधरैः ।\nस्रवद्भिः क्षतजं गात्रैः प्रस्रवद्भिः समन्ततः ॥६-७४-८॥",
  "पतितैः पर्वताकारैर्वानरैरभिसंवृताम् ।\nशस्त्रैश्च पतितैर्दीप्तैर्ददृशाते वसुंधराम् ॥६-७४-९॥",
  "सुग्रीवमङ्गदं नीलं शरभं गन्धमादनम् ।\nजाम्बवन्तं सुषेणं च वेगदर्शिनमेव च ॥६-७४-१०॥",
  "मैन्दं नलं ज्योतिर्मुखं द्विविदं चापि वानरम् ।\nविभीषणो हनूमांश्च ददृशाते हतान् रणे ॥६-७४-११॥",
  "सप्तषष्टिर्हताः कोट्यो वानराणां तरस्विनाम् ।\nअह्नः पञ्चमशेषेण वल्लभेन स्वयंभुवः ॥६-७४-१२॥",
  "सागरौघनिभं भीमं दृष्ट्वा बाणार्दितं बलम् ।\nमार्गते जाम्बवन्तं च हनूमान् सविभीषणः ॥६-७४-१३॥",
  "स्वभावजरया युक्तं वृद्धं शरशतैश्चितम् ।\nप्रजापतिसुतं वीरं शाम्यन्तमिव पावकम् ॥६-७४-१४॥",
  "दृष्ट्वा समभिसंक्रम्य पौलस्त्यो वाक्यमब्रवीत् ।\nकच्चिदार्य शरैस्तीक्ष्णैर्न प्राणा ध्वंसितास्तव ॥६-७४-१५॥",
  "विभीषणवचः श्रुत्वा जाम्बवानृक्षपुङ्गवः ।\nकृच्छ्रादभ्युद्गिरन् वाक्यमिदं वचनमब्रवीत् ॥६-७४-१६॥",
  "नैर्ऋतेन्द्र महावीर्य स्वरेण त्वाभिलक्षये ।\nविद्धगात्रः शितैर्बाणैर्न त्वां पश्यामि चक्षुषा ॥६-७४-१७॥",
  "अञ्जना सुप्रजा येन मातरिश्वा च सुव्रत ।\nहनूमान् वानरश्रेष्ठः प्राणान् धारयते क्वचित् ॥६-७४-१८॥",
  "श्रुत्वा जाम्बवतो वाक्यमुवाचेदं विभीषणः ।\nआर्यपुत्रावतिक्रम्य कस्मात् पृच्छसि मारुतिम् ॥६-७४-१९॥",
  "नैव राजनि सुग्रीवे नाङ्गदे नापि राघवे ।\nआर्य संदर्शितः स्नेहो यथा वायुसुते परः ॥६-७४-२०॥",
  "विभीषणवचः श्रुत्वा जाम्बवान् वाक्यमब्रवीत् ।\nशृणु नैर्ऋतशार्दूल यस्मात् पृच्छामि मारुतिम् ॥६-७४-२१॥",
  "अस्मिञ्जीवति वीरे तु हतमप्यहतं बलम् ।\nहनूमत्युज्झितप्राणे जीवन्तोऽपि मृता वयम् ॥६-७४-२२॥",
  "धरते मारुतिस्तात मारुतप्रतिमो यदि ।\nवैश्वानरसमो वीर्ये जीविताशा ततो भवेत् ॥६-७४-२३॥",
  "ततो वृद्धमुपागम्य विनयेनाभ्यवादयत् ।\nगृह्य जाम्बवतः पादौ हनूमान् मारुतात्मजः ॥६-७४-२४॥",
  "श्रुत्वा हनूमतो वाक्यं तदा विव्यथितेन्द्रियः ।\nपुनर्जातमिवात्मानं मन्यते स्मर्क्षपुङ्गवः ॥६-७४-२५॥",
  "ततोऽब्रवीन्महातेजा हनूमन्तं स जाम्बवान् ।\nआगच्छ हरिशार्दूल वानरांस्त्रातुमर्हसि ॥६-७४-२६॥",
  "नान्यो विक्रमपर्याप्तस्त्वमेषां परमः सखा ।\nत्वत्पराक्रमकालोऽयं नान्यं पश्यामि कञ्चन ॥६-७४-२७॥",
  "ऋक्षवानरवीराणामनीकानि प्रहर्षय ।\nविशल्यौ कुरु चाप्येतौ सादितौ रामलक्ष्मणौ ॥६-७४-२८॥",
  "गत्वा परममध्वानमुपर्युपरि सागरम् ।\nहिमवन्तं नगश्रेष्ठं हनूमन् गन्तुमर्हसि ॥६-७४-२९॥",
  "ततः काञ्चनमत्युच्चमृषभं पर्वतोत्तमम् ।\nकैलासशिखरं चात्र द्रक्ष्यस्यरिनिषूदन ॥६-७४-३०॥",
  "तयोः शिखरयोर्मध्ये प्रदीप्तमतुलप्रभम् ।\nसर्वौषधियुतं वीर द्रक्ष्यस्योषधिपर्वतम् ॥६-७४-३१॥",
  "तस्य वानरशार्दूल चतस्रो मूर्ध्नि सम्भवाः ।\nद्रक्ष्यस्योषधयो दीप्ता दीपयन्तीर्दिशो दश ॥६-७४-३२॥",
  "मृतसञ्जीवनीं चैव विशल्यकरणीमपि ।\nसुवर्णकरणीं चैव संधानीं च महौषधीम् ॥६-७४-३३॥",
  "ताः सर्वा हनुमन् गृह्य क्षिप्रमागन्तुमर्हसि ।\nआश्वासय हरीन् प्राणैर्योज्य गन्धवहात्मज ॥६-७४-३४॥",
  "श्रुत्वा जाम्बवतो वाक्यं हनूमान् मारुतात्मजः ।\nआपूर्यत बलोद्धर्षैर्वायुवेगैरिवार्णवः ॥६-७४-३५॥",
  "स पर्वततटाग्रस्थः पीडयन् पर्वतोत्तमम् ।\nहनूमान् दृश्यते वीरो द्वितीय इव पर्वतः ॥६-७४-३६॥",
  "हरिपादविनिर्भग्नो निषसाद स पर्वतः ।\nन शशाक तदात्मानं वोढुं भृशनिपीडितः ॥६-७४-३७॥",
  "तस्य पेतुर्नगा भूमौ हरिवेगाच्च जज्वलुः ।\nशृङ्गाणि च व्यकीर्यन्त पीडितस्य हनूमता ॥६-७४-३८॥",
  "तस्मिन् सम्पीड्यमाने तु भग्नद्रुमशिलातले ।\nन शेकुर्वानराः स्थातुं घूर्णमाने नगोत्तमे ॥६-७४-३९॥",
  "सा घूर्णितमहाद्वारा प्रभग्नगृहगोपुरा ।\nलङ्का त्रासाकुला रात्रौ प्रनृत्तेवाभवत् तदा ॥६-७४-४०॥",
  "पृथिवीधरसंकाशो निपीड्य पृथिवीधरम् ।\nपृथिवीं क्षोभयामास सार्णवां मारुतात्मजः ॥६-७४-४१॥",
  "आरुरोह तदा तस्माद्धरिर्मलयपर्वतम् ।\nमेरुमन्दरसंकाशं नानाप्रस्रवणाकुलम् ॥६-७४-४२॥",
  "नानाद्रुमलताकीर्णं विकासिकमलोत्पलम् ।\nसेवितं देवगन्धर्वैः षष्टियोजनमुच्छ्रितम् ॥६-७४-४३॥",
  "विद्याधरैर्मुनिगणैरप्सरोभिर्निषेवितम् ।\nनानामृगगणाकीर्णं बहुकन्दरशोभितम् ॥६-७४-४४॥",
  "सर्वानाकुलयंस्तत्र यक्षगन्धर्वकिन्नरान् ।\nहनूमान् मेघसंकाशो ववृधे मारुतात्मजः ॥६-७४-४५॥",
  "पद्भ्यां तु शैलमापीड्य वडवामुखवन्मुखम् ।\nविवृत्योग्रं ननादोच्चैस्त्रासयन् रजनीचरान् ॥६-७४-४६॥",
  "तस्य नानद्यमानस्य श्रुत्वा निनदमुत्तमम् ।\nलङ्कास्था राक्षसव्याघ्रा न शेकुः स्पन्दितुं क्वचित् ॥६-७४-४७॥",
  "नमस्कृत्वा समुद्राय मारुतिर्भीमविक्रमः ।\nराघवार्थे परं कर्म समीहत परंतपः ॥६-७४-४८॥",
  "स पुच्छमुद्यम्य भुजङ्गकल्पं विनम्य पृष्ठं श्रवणे निकुच्य ।\nविवृत्य वक्त्रं वडवामुखाभमापुप्लुवे व्योम्नि स चण्डवेगः ॥६-७४-४९॥",
  "स वृक्षखण्डांस्तरसा जहार शैलान् शिलाः प्राकृतवानरांश्च ।\nबाहूरुवेगोद्गतसम्प्रणुन्नास्ते क्षीणवेगाः सलिले निपेतुः ॥६-७४-५०॥",
  "स तौ प्रसार्योरगभोगकल्पौ भुजौ भुजंगारिनिकाशवीर्यः ।\nजगाम शैलं नगराजमग्र्यं दिशः प्रकर्षन्निव वायुसूनुः ॥६-७४-५१॥",
  "स सागरं घूर्णितवीचिमालं तदम्भसा भ्रामितसर्वसत्त्वम् ।\nसमीक्षमाणः सहसा जगाम चक्रं यथा विष्णुकराग्रमुक्तम् ॥६-७४-५२॥",
  "स पर्वतान् पक्षिगणान् सरांसि नदीस्तटाकानि पुरोत्तमानि ।\nस्फीताञ्जनांस्तानपि सम्प्रवीक्ष्य जगाम वेगात् पितृतुल्यवेगः ॥६-७४-५३॥",
  "आदित्यपथमाश्रित्य जगाम स गतश्रमः ।\nहनूमांस्त्वरितो वीरः पितुस्तुल्यपराक्रमः ॥६-७४-५४॥",
  "जवेन महता युक्तो मारुतिर्वातरंहसा ।\nजगाम हरिशार्दूलो दिशः शब्देन नादयन् ॥६-७४-५५॥",
  "स्मरञ्जाम्बवतो वाक्यं मारुतिर्भीमविक्रमः ।\nददर्श सहसा चापि हिमवन्तं महाकपिः ॥६-७४-५६॥",
  "नानाप्रस्रवणोपेतं बहुकन्दरनिर्झरम् ।\nश्वेताभ्रचयसंकाशैः शिखरैश्चारुदर्शनैः ।\nशोभितं विविधैर्वृक्षैरगमत् पर्वतोत्तमम् ॥६-७४-५७॥",
  "स तं समासाद्य महानगेन्द्रमतिप्रवृद्धोत्तमहेमशृङ्गम् ।\nददर्श पुण्यानि महाश्रमाणि सुरर्षिसङ्घोत्तमसेवितानि ॥६-७४-५८॥",
  "स ब्रह्मकोशं रजतालयं च शक्रालयं रुद्रशरप्रमोक्षम् ।\nहयाननं ब्रह्मशिरश्च दीप्तं ददर्श वैवस्वतकिंकरांश्च ॥६-७४-५९॥",
  "वह्न्यालयं वैश्रवणालयं च सूर्यप्रभं सूर्यनिबन्धनं च ।\nब्रह्मालयं शङ्करकार्मुकं च ददर्श नाभिं च वसुन्धरायाः ॥६-७४-६०॥",
  "कैलासमग्र्यं हिमवच्छिलां च तं वै वृषं काञ्चनशैलमग्र्यम् ।\nप्रदीप्तसर्वौषधिसम्प्रदीप्तं ददर्श सर्वौषधिपर्वतेन्द्रम् ॥६-७४-६१॥",
  "स तं समीक्ष्यानलराशिदीप्तं विसिस्मिये वासवदूतसूनुः ।\nआप्लुत्य तं चौषधिपर्वतेन्द्रं तत्रौषधीनां विचयं चकार ॥६-७४-६२॥",
  "स योजनसहस्राणि समतीत्य महाकपिः ।\nदिव्यौषधिधरं शैलं व्यचरन्मारुतात्मजः ॥६-७४-६३॥",
  "महौषध्यस्ततः सर्वास्तस्मिन् पर्वतसत्तमे ।\nविज्ञायार्थिनमायान्तं ततो जग्मुरदर्शनम् ॥६-७४-६४॥",
  "स ता महात्मा हनुमानपश्यंश्चुकोप रोषाच्च भृशं ननाद ।\nअमृष्यमाणोऽग्निसमानचक्षुर्महीधरेन्द्रं तमुवाच वाक्यम् ॥६-७४-६५॥",
  "किमेतदेवं सुविनिश्चितं ते यद् राघवे नासि कृतानुकम्पः ।\nपश्याद्य मद्बाहुबलाभिभूतो विकीर्णमात्मानमथो नगेन्द्र ॥६-७४-६६॥",
  "स तस्य शृङ्गं सनगं सनागं सकाञ्चनं धातुसहस्रजुष्टम् ।\nविकीर्णकूटं ज्वलिताग्रसानुं प्रगृह्य वेगात् सहसोन्ममाथ ॥६-७४-६७॥",
  "स तं समुत्पाट्य खमुत्पपात वित्रास्य लोकान् ससुरासुरेन्द्रान् ।\nसंस्तूयमानः खचरैरनेकैर्जगाम वेगाद् गरुडोग्रवेगः ॥६-७४-६८॥",
  "स भास्कराध्वानमनुप्रपन्नस्तं भास्कराभं शिखरं प्रगृह्य ।\nबभौ तदा भास्करसंनिकाशो रवेः समीपे प्रतिभास्कराभः ॥६-७४-६९॥",
  "स तेन शैलेन भृशं रराज शैलोपमो गन्धवहात्मजस्तु ।\nसहस्रधारेण सपावकेन चक्रेण खे विष्णुरिवार्पितेन ॥६-७४-७०॥",
  "तं वानराः प्रेक्ष्य तदा विनेदुः स तानपि प्रेक्ष्य मुदा ननाद ।\nतेषां समुत्कृष्टरवं निशम्य लङ्कालया भीमतरं विनेदुः ॥६-७४-७१॥",
  "ततो महात्मा निपपात तस्मिन् शैलोत्तमे वानरसैन्यमध्ये ।\nहर्युत्तमेभ्यः शिरसाभिवाद्य विभीषणं तत्र च सस्वजे सः ॥६-७४-७२॥",
  "तावप्युभौ मानुषराजपुत्रौ तं गन्धमाघ्राय महौषधीनाम् ।\nबभूवतुस्तत्र तदा विशल्यावुत्तस्थुरन्ये च हरिप्रवीराः ॥६-७४-७३॥",
  "सर्वे विशल्या विरुजाः क्षणेन हरिप्रवीराश्च हताश्च ये स्युः ।\nगन्धेन तासां प्रवरौषधीनां सुप्ता निशान्तेष्विव सम्प्रबुद्धाः ॥६-७४-७४॥",
  "यदाप्रभृति लङ्कायां युध्यन्ते हरिराक्षसाः ।\nतदाप्रभृति मानार्थमाज्ञया रावणस्य च ॥६-७४-७५॥",
  "ये हन्यन्ते रणे तत्र राक्षसाः कपिकुञ्जरैः ।\nहता हतास्तु क्षिप्यन्ते सर्व एव तु सागरे ॥६-७४-७६॥",
  "ततो हरिर्गन्धवहात्मजस्तु तमोषधीशैलमुदग्रवेगः ।\nनिनाय वेगाद्धिमवन्तमेव पुनश्च रामेण समाजगाम ॥६-७४-७७॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुःसप्ततितमः सर्गः ॥६-७४॥"
]