[
  "श्रीमद्वाल्मीकीयरामायणे युद्धकाण्डे शुकसारणप्रषेणादिकम् नाम पञ्चविंशः सर्गः ॥६-२५॥",
  "सबले सागरं तीर्णे रामे दशरथात्मजे ।\nअमात्यौ रावणः श्रीमानब्रवीच्छुकसारणौ ॥६-२५-१॥",
  "समग्रं सागरं तीर्णं दुस्तरं वानरं बलम् ।\nअभूतपूर्वं रामेण सागरे सेतुबन्धनम् ॥६-२५-२॥",
  "सागरे सेतुबन्धं तं न श्रद्दध्यां कथंचन ।\nअवश्यं चापि संख्येयं तन्मया वानरं बलम् ॥६-२५-३॥",
  "भवन्तौ वानरं सैन्यं प्रविश्यानुपलक्षितौ ।\nपरिमाणं च वीर्यं च ये च मुख्याः प्लवंगमाः ॥६-२५-४॥",
  "मन्त्रिणो ये च रामस्य सुग्रीवस्य च सम्मताः ।\nये पूर्वमभिवर्तन्ते ये च शूराः प्लवंगमाः ॥६-२५-५॥",
  "स च सेतुर्यथा बद्धः सागरे सलिलार्णवे ।\nनिवेशं च यथा तेषां वानराणां महात्मनाम् ॥६-२५-६॥",
  "रामस्य व्यवसायं च वीर्यं प्रहरणानि च ।\nलक्ष्मणस्य च वीरस्य तत्त्वतो ज्ञातुमर्हथः ॥६-२५-७॥",
  "कश्च सेनापतिस्तेषां वानराणां महात्मनाम् ।\nतच्च ज्ञात्वा यथातत्त्वं शीघ्रमागन्तुमर्हथः ॥६-२५-८॥",
  "इति प्रतिसमादिष्टौ राक्षसौ शुकसारणौ ।\nहरिरूपधरौ वीरौ प्रविष्टौ वानरं बलम् ॥६-२५-९॥",
  "ततस्तद् वानरं सैन्यमचिन्त्यं लोमहर्षणम् ।\nसंख्यातुं नाध्यगच्छेतां तदा तौ शुकसारणौ ॥६-२५-१०॥",
  "तत् स्थितं पर्वताग्रेषु निर्झरेषु गुहासु च ।\nसमुद्रस्य च तीरेषु वनेषूपवनेषु च ।\nतरमाणं च तीर्णं च तर्तुकामं च सर्वशः ॥६-२५-११॥",
  "निविष्टं निविशच्चैव भीमनादं महाबलम् ।\nतद्बलार्णवमक्षोभ्यं ददृशाते निशाचरौ ॥६-२५-१२॥",
  "तौ ददर्श महातेजाः प्रतिच्छन्नौ विभीषणः ।\nआचचक्षे स रामाय गृहीत्वा शुकसारणौ ॥६-२५-१३॥",
  "तस्यैतौ राक्षसेन्द्रस्य मन्त्रिणौ शुकसारणौ ।\nलङ्कायाः समनुप्राप्तौ चारौ परपुरंजय ॥६-२५-१४॥",
  "तौ दृष्ट्वा व्यथितौ रामं निराशौ जीविते तथा ।\nकृताञ्जलिपुटौ भीतौ वचनं चेदमूचतुः ॥६-२५-१५॥",
  "आवामिहागतौ सौम्य रावणप्रहितावुभौ ।\nपरिज्ञातुं बलं सर्वं तदिदं रघुनन्दन ॥६-२५-१६॥",
  "तयोस्तद् वचनं श्रुत्वा रामो दशरथात्मजः ।\nअब्रवीत् प्रहसन् वाक्यं सर्वभूतहिते रतः ॥६-२५-१७॥",
  "यदि दृष्टं बलं सर्वं वयं वा सुसमाहिताः ।\nयथोक्तं वा कृतं कार्यं छन्दतः प्रतिगम्यताम् ॥६-२५-१८॥",
  "अथ किंचिददृष्टं वा भूयस्तद् द्रष्टुमर्हथः ।\nविभीषणो वा कात्स्र्न्येन पुनः संदर्शयिष्यति ॥६-२५-१९॥",
  "न चेदं ग्रहणं प्राप्य भेतव्यं जीवितं प्रति ।\nन्यस्तशस्त्रौ गृहीतौ च न दूतौ वधमर्हथः ॥६-२५-२०॥",
  "प्रच्छन्नौ च विमुञ्चेमौ चारौ रात्रिंचरावुभौ ।\nशत्रुपक्षस्य सततं विभीषण विकर्षिणौ ॥६-२५-२१॥",
  "प्रविश्य महतीं लङ्कां भवद्भ्यां धनदानुजः ।\nवक्तव्यो रक्षसां राजा यथोक्तं वचनं मम ॥६-२५-२२॥",
  "यद् बलं त्वं समाश्रित्य सीतां मे हृतवानसि ।\nतद् दर्शय यथाकामं ससैन्यश्च सबान्धवः ॥६-२५-२३॥",
  "श्वः काल्ये नगरीं लङ्कां सप्राकारां सतोरणाम् ।\nरक्षसां च बलं पश्य शरैर्विध्वंसितं मया ॥६-२५-२४॥",
  "क्रोधं भीममहं मोक्ष्ये ससैन्ये त्वयि रावण ।\nश्वः काल्ये वज्रवान् वज्रं दानवेष्विव वासवः ॥६-२५-२५॥",
  "इति प्रतिसमादिष्टौ राक्षसौ शुकसारणौ ।\nजयेति प्रतिनन्द्यैनं राघवं धर्मवत्सलम् ॥६-२५-२६॥",
  "आगम्य नगरीं लङ्कामब्रूतां राक्षसाधिपम् ।\nविभीषणगृहीतौ तु वधार्थं राक्षसेश्वर ॥६-२५-२७॥",
  "दृष्ट्वा धर्मात्मना मुक्तौ रामेणामिततेजसा ।\nएकस्थानगता यत्र चत्वारः पुरुषर्षभाः ॥६-२५-२८॥",
  "लोकपालसमाः शूराः कृतास्त्रा दृढविक्रमाः ।\nरामो दाशरथिः श्रीमाल्ँलक्ष्मणश्च विभीषणः ॥६-२५-२९॥",
  "सुग्रीवश्च महातेजा महेन्द्रसमविक्रमः ।\nएते शक्ताः पुरीं लङ्कां सप्राकारां सतोरणाम् ॥६-२५-३०॥",
  "उत्पाट्य संक्रामयितुं सर्वे तिष्ठन्तु वानराः ।\nयादृशं तद्धि रामस्य रूपं प्रहरणानि च ॥६-२५-३१॥",
  "वधिष्यति पुरीं लङ्कामेकस्तिष्ठन्तु ते त्रयः ।\nरामलक्ष्मणगुप्ता सा सुग्रीवेण च वाहिनी ।\nबभूव दुर्धर्षतरा सर्वैरपि सुरासुरैः ॥६-२५-३२॥",
  "प्रहृष्टयोधा ध्वजिनी महात्मनांवनौकसां सम्प्रति योद्धुमिच्छताम् ।\nअलं विरोधेन शमो विधीयतांप्रदीयतां दाशरथाय मैथिली ॥६-२५-३३॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चविंशः सर्गः ॥६-२५॥"
]