[
  "अथ श्रीमद्वाल्मीकीयरामायणे युद्धकाण्डे मैन्दादिपराक्रमाख्यानम् नाम अष्टाविंशः सर्गः ॥६-२८॥",
  "सारणस्य वचः श्रुत्वा रावणं राक्षसाधिपम् ।\nबलमादिश्य तत् सर्वं शुको वाक्यमथाब्रवीत् ॥६-२८-१॥",
  "स्थितान् पश्यसि यानेतान् मत्तानिव महाद्विपान् ।\nन्यग्रोधानिव गाङ्गेयान् सालान् हैमवतानिव ॥६-२८-२॥",
  "एते दुष्प्रसहा राजन् बलिनः कामरूपिणः ।\nदैत्यदानवसंकाशा युद्धे देवपराक्रमाः ॥६-२८-३॥",
  "एषां कोटिसहस्राणि नव पञ्च च सप्त च ।\nतथा शङ्कुसहस्राणि तथा वृन्दशतानि च ॥६-२८-४॥",
  "एते सुग्रीवसचिवाः किष्किन्धानिलयाः सदा ।\nहरयो देवगन्धर्वैरुत्पन्नाः कामरूपिणः ॥६-२८-५॥",
  "यौ तौ पश्यसि तिष्ठन्तौ कुमारौ देवरूपिणौ ।\nमैन्दश्च द्विविदश्चैव ताभ्यां नास्ति समो युधि ॥६-२८-६॥",
  "ब्रह्मणा समनुज्ञातावमृतप्राशिनावुभौ ।\nआशंसेते यथा लङ्कामेतौ मर्दितुमोजसा ॥६-२८-७॥",
  "यं तु पश्यसि तिष्ठन्तं प्रभिन्नमिव कुञ्जरम् ।\nयो बलात् क्षोभयेत् क्रुद्धः समुद्रमपि वानरः ॥६-२८-८॥",
  "एषोऽभिगन्ता लङ्कायां वैदेह्यास्तव च प्रभो ।\nएनं पश्य पुरा दृष्टं वानरं पुनरागतम् ॥६-२८-९॥",
  "ज्येष्ठः केसरिणः पुत्रो वातात्मज इति श्रुतः ।\nहनूमानिति विख्यातो लङ्घितो येन सागरः ॥६-२८-१०॥",
  "कामरूपो हरिश्रेष्ठो बलरूपसमन्वितः ।\nअनिवार्यगतिश्चैव यथा सततगः प्रभुः ॥६-२८-११॥",
  "उद्यन्तं भास्करं दृष्ट्वा बालः किल बुभुक्षितः ।\nत्रियोजनसहस्रं तु अध्वानमवतीर्य हि ॥६-२८-१२॥",
  "आदित्यमाहरिष्यामि न मे क्षुत् प्रतियास्यति ।\nइति निश्चित्य मनसा पुप्लुवे बलदर्पितः ॥६-२८-१३॥",
  "अनाधृष्यतमं देवमपि देवर्षिराक्षसैः ।\nअनासाद्यैव पतितो भास्करोदयने गिरौ ॥६-२८-१४॥",
  "पतितस्य कपेरस्य हनुरेका शिलातले ।\nकिंचिद् भिन्ना दृढहनुर्हनूमानेष तेन वै ॥६-२८-१५॥",
  "सत्यमागमयोगेन ममैष विदितो हरिः ।\nनास्य शक्यं बलं रूपं प्रभावो वानुभाषितुम् ॥६-२८-१६॥",
  "एष आशंसते लङ्कामेको मथितुमोजसा ।\nयेन जाज्वल्यतेऽसौ वै धूमकेतुस्तवाद्य वै ।\nलङ्कायां निहितश्चापि कथं विस्मरसे कपिम् ॥६-२८-१७॥",
  "यश्चैषोऽनन्तरः शूरः श्यामः पद्मनिभेक्षणः ।\nइक्ष्वाकूणामतिरथो लोके विश्रुतपौरुषः ॥६-२८-१८॥",
  "यस्मिन् न चलते धर्मो यो धर्मं नातिवर्तते ।\nयो ब्राह्ममस्त्रं वेदांश्च वेद वेदविदां वरः ॥६-२८-१९॥",
  "यो भिन्द्याद् गगनं बाणैर्मेदिनीं वापि दारयेत् ।\nयस्य मृत्योरिव क्रोधः शक्रस्येव पराक्रमः ॥६-२८-२०॥",
  "यस्य भार्या जनस्थानात् सीता चापि हृता त्वया ।\nस एष रामस्त्वां राजन् योद्धुं समभिवर्तते ॥६-२८-२१॥",
  "यस्यैष दक्षिणे पार्श्वे शुद्धजाम्बूनदप्रभः ।\nविशालवक्षास्ताम्राक्षो नीलकुञ्चितमूर्धजः ॥६-२८-२२॥",
  "एषो हि लक्ष्मणो नाम भ्रातुः प्रियहिते रतः ।\nनये युद्धे च कुशलः सर्वशस्त्रभृतां वरः ॥६-२८-२३॥",
  "अमर्षी दुर्जयो जेता विक्रान्तश्च जयी बली ।\nरामस्य दक्षिणो बाहुर्नित्यं प्राणो बहिश्चरः ॥६-२८-२४॥",
  "नह्येष राघवस्यार्थे जीवितं परिरक्षति ।\nएषैवाशंसते युद्धे निहन्तुं सर्वराक्षसान् ॥६-२८-२५॥",
  "यस्तु सव्यमसौ पक्षं रामस्याश्रित्य तिष्ठति ।\nरक्षोगणपरिक्षिप्तो राजा ह्येष विभीषणः ॥६-२८-२६॥",
  "श्रीमता राजराजेन लङ्कायामभिषेचितः ।\nत्वामसौ प्रतिसंरब्धो युद्धायैषोऽभिवर्तते ॥६-२८-२७॥",
  "यं तु पश्यसि तिष्ठन्तं मध्ये गिरिमिवाचलम् ।\nसर्वशाखामृगेन्द्राणां भर्तारममितौजसम् ॥६-२८-२८॥",
  "तेजसा यशसा बुद्ध्या बलेनाभिजनेन च ।\nयः कपीनतिबभ्राज हिमवानिव पर्वतः ॥६-२८-२९॥",
  "किष्किन्धां यः समध्यास्ते गुहां सगहनद्रुमाम् ।\nदुर्गां पर्वतदुर्गम्यां प्रधानैः सह यूथपैः ॥६-२८-३०॥",
  "यस्यैषा काञ्चनी माला शोभते शतपुष्करा ।\nकान्ता देवमनुष्याणां यस्यां लक्ष्मीः प्रतिष्ठिता ॥६-२८-३१॥",
  "एतां मालां च तारां च कपिराज्यं च शाश्वतम् ।\nसुग्रीवो वालिनं हत्वा रामेण प्रतिपादितः ॥६-२८-३२॥",
  "शतं शतसहस्राणां कोटिमाहुर्मनीषिणः ।\nशतं कोटिसहस्राणां शङ्कुरित्यभिधीयते ॥६-२८-३३॥",
  "शतं शङ्कुसहस्राणां महाशङ्कुरिति स्मृतः ।\nमहाशङ्कुसहस्राणां शतं वृन्दमिहोच्यते ॥६-२८-३४॥",
  "शतं वृन्दसहस्राणां महावृन्दमिति स्मृतम् ।\nमहावृन्दसहस्राणां शतं पद्ममिहोच्यते ॥६-२८-३५॥",
  "शतं पद्मसहस्राणां महापद्ममिति स्मृतम् ।\nमहापद्मसहस्राणां शतं खर्वमिहोच्यते ॥६-२८-३६॥",
  "शतं खर्वसहस्राणां महाखर्वमिति स्मृतम् ।\nमहाखर्वसहस्राणां समुद्रमभिधीयते ।\nशतं समुद्रसाहस्रमोघ इत्यभिधीयते ॥६-२८-३७॥",
  "शतमोघसहस्राणां महौघा इति विश्रुतः ।\nएवं कोटिसहस्रेण शङ्कूनां च शतेन च ।\nमहाशङ्कुसहस्रेण तथा वृन्दशतेन च ॥६-२८-३८॥",
  "महावृन्दसहस्रेण तथा पद्मशतेन च ।\nमहापद्मसहस्रेण तथा खर्वशतेन च ॥६-२८-३९॥",
  "समुद्रेण च तेनैव महौघेन तथैव च एष कोटिमहौघेन समुद्रसदृशेन च ॥६-२८-४०॥",
  "विभीषणेन वीरेण सचिवैः परिवारितः ।\nसुग्रीवो वानरेन्द्रस्त्वां युद्धार्थमनुवर्तते ।\nमहाबलवृतो नित्यं महाबलपराक्रमः ॥६-२८-४१॥",
  "इमां महाराज समीक्ष्य वाहिनीमुपस्थितां प्रज्वलितग्रहोपमाम् ।\nततः प्रयत्नः परमो विधीयतां यथा जयः स्यान्न परैः पराभवः ॥६-२८-४२॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे मैन्दादिपराक्रमाख्यानम् नाम अष्टाविंशः सर्गः ॥६-२८॥"
]