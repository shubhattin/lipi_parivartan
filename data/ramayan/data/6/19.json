[
  "अथ श्रीमद्वाल्मीकीयरामायणे युद्धकाण्डे शरतल्पसंवेशः नाम एकोनविंशः सर्गः ॥६-१९॥",
  "राघवेणाभये दत्ते संनतो रावणानुजः ।\nविभीषणो महाप्राज्ञो भूमिं समवलोकयत् ॥६-१९-१॥",
  "खात् पपातावनिं हृष्टो भक्तैरनुचरैः सह ।\nस तु रामस्य धर्मात्मा निपपात विभीषणः ॥६-१९-२॥",
  "पादयोर्निपपाताथ चतुर्भिः सह राक्षसैः ।\nअब्रवीच्च तदा वाक्यं रामं प्रति विभीषणः ॥६-१९-३॥",
  "धर्मयुक्तं च युक्तं च साम्प्रतं सम्प्रहर्षणम् ।\nअनुजो रावणस्याहं तेन चास्म्यवमानितः ॥६-१९-४॥",
  "भवन्तं सर्वभूतानां शरण्यं शरणं गतः ।\nपरित्यक्ता मया लङ्का मित्राणि च धनानि च ॥६-१९-५॥",
  "भवद्गतं हि मे राज्यं जीवितं च सुखानि च ।\nतस्य तद् वचनं श्रुत्वा रामो वचनमब्रवीत् ॥६-१९-६॥",
  "वचसा सान्त्वयित्वैनं लोचनाभ्यां पिबन्निव ।\nआख्याहि मम तत्त्वेन राक्षसानां बलाबलम् ॥६-१९-७॥",
  "एवमुक्तं तदा रक्षो रामेणाक्लिष्टकर्मणा ।\nरावणस्य बलं सर्वमाख्यातुमुपचक्रमे ॥६-१९-८॥",
  "अवध्यः सर्वभूतानां गन्धर्वोरगपक्षिणाम् ।\nराजपुत्र दशग्रीवो वरदानात् स्वयम्भुवः ॥६-१९-९॥",
  "रावणानन्तरो भ्राता मम ज्येष्ठश्च वीर्यवान् ।\nकुम्भकर्णो महातेजाः शक्रप्रतिबलो युधि ॥६-१९-१०॥",
  "राम सेनापतिस्तस्य प्रहस्तो यदि ते श्रुतः ।\nकैलासे येन समरे मणिभद्रः पराजितः ॥६-१९-११॥",
  "बद्धगोधाङ्गुलित्राणस्त्ववध्यकवचो युधि ।\nधनुरादाय यस्तिष्ठन्नदृश्यो भवतीन्द्रजित् ॥६-१९-१२॥",
  "संग्रामे सुमहद्व्यूहे तर्पयित्वा हुताशनम् ।\nअन्तर्धानगतः श्रीमानिन्द्रजिद्धन्ति राघव ॥६-१९-१३॥",
  "महोदरमहापार्श्वौ राक्षसश्चाप्यकम्पनः ।\nअनीकपास्तु तस्यैते लोकपालसमा युधि ॥६-१९-१४॥",
  "दशकोटिसहस्राणि रक्षसां कामरूपिणाम् ।\nमांसशोणितभक्ष्याणां लङ्कापुरनिवासिनाम् ॥६-१९-१५॥",
  "स तैस्तु सहितो राजा लोकपालानयोधयत् ।\nसह देवैस्तु ते भग्ना रावणेन दुरात्मना ॥६-१९-१६॥",
  "विभीषणस्य तु वचस्तच्छ्रुत्वा रघुसत्तमः ।\nअन्वीक्ष्य मनसा सर्वमिदं वचनमब्रवीत् ॥६-१९-१७॥",
  "यानि कर्मापदानानि रावणस्य विभीषण ।\nआख्यातानि च तत्त्वेन ह्यवगच्छामि तान्यहम् ॥६-१९-१८॥",
  "अहं हत्वा दशग्रीवं सप्रहस्तं सहात्मजम् ।\nराजानं त्वां करिष्यामि सत्यमेतच्छृणोतु मे ॥६-१९-१९॥",
  "रसातलं वा प्रविशेत् पातालं वापि रावणः ।\nपितामहसकाशं वा न मे जीवन् विमोक्ष्यते ॥६-१९-२०॥",
  "अहत्वा रावणं संख्ये सपुत्रजनबान्धवम् ।\nअयोध्यां न प्रवेक्ष्यामि त्रिभिस्तैर्भ्रातृभिः शपे ॥६-१९-२१॥",
  "श्रुत्वा तु वचनं तस्य रामस्याक्लिष्टकर्मणः ।\nशिरसाऽऽवन्द्य धर्मात्मा वक्तुमेवं प्रचक्रमे ॥६-१९-२२॥",
  "राक्षसानां वधे साह्यं लङ्कायाश्च प्रधर्षणे ।\nकरिष्यामि यथाप्राणं प्रवेक्ष्यामि च वाहिनीम् ॥६-१९-२३॥",
  "इति ब्रुवाणं रामस्तु परिष्वज्य विभीषणम् ।\nअब्रवील्लक्ष्मणं प्रीतः समुद्राज्जलमानय ॥६-१९-२४॥",
  "तेन चेमं महाप्राज्ञमभिषिञ्च विभीषणम् ।\nराजानं रक्षसां क्षिप्रं प्रसन्ने मयि मानद ॥६-१९-२५॥",
  "एवमुक्तस्तु सौमित्रिरभ्यषिञ्चद् विभीषणम् ।\nमध्ये वानरमुख्यानां राजानं राजशासनात् ॥६-१९-२६॥",
  "तं प्रसादं तु रामस्य दृष्ट्वा सद्यः प्लवङ्गमाः ।\nप्रचुक्रुशुर्महात्मानं साधुसाध्विति चाब्रुवन् ॥६-१९-२७॥",
  "अब्रवीच्च हनूमांश्च सुग्रीवश्च विभीषणम् ।\nकथं सागरमक्षोभ्यं तराम वरुणालयम् ।\nसैन्यैः परिवृताः सर्वे वानराणां महौजसाम् ॥६-१९-२८॥",
  "उपायैरभिगच्छाम यथा नदनदीपतिम् ।\nतराम तरसा सर्वे ससैन्या वरुणालयम् ॥६-१९-२९॥",
  "एवमुक्तस्तु धर्मात्मा प्रत्युवाच विभीषणः ।\nसमुद्रं राघवो राजा शरणं गन्तुमर्हति ॥६-१९-३०॥",
  "खानितः सगरेणायमप्रमेयो महोदधिः ।\nकर्तुमर्हति रामस्य ज्ञातेः कार्यं महोदधिः ॥६-१९-३१॥",
  "एवं विभीषणेनोक्तो राक्षसेन विपश्चिता ।\nआजगामाथ सुग्रीवो यत्र रामः सलक्ष्मणः ॥६-१९-३२॥",
  "ततश्चाख्यातुमारेभे विभीषणवचः शुभम् ।\nसुग्रीवो विपुलग्रीवः सागरस्योपवेशनम् ॥६-१९-३३॥",
  "प्रकृत्या धर्मशीलस्य रामस्यास्याप्यरोचत ।\nसलक्ष्मणं महातेजाः सुग्रीवं च हरीश्वरम् ॥६-१९-३४॥",
  "सत्क्रियार्थं क्रियादक्षं स्मितपूर्वमभाषत ।\nविभीषणस्य मन्त्रोऽयं मम लक्ष्मण रोचते ॥६-१९-३५॥",
  "सुग्रीवः पण्डितो नित्यं भवान् मन्त्रविचक्षणः ।\nउभाभ्यां सम्प्रधार्यार्थं रोचते यत् तदुच्यताम् ॥६-१९-३६॥",
  "एवमुक्तौ ततो वीरावुभौ सुग्रीवलक्ष्मणौ ।\nसमुदाचारसंयुक्तमिदं वचनमूचतुः ॥६-१९-३७॥",
  "किमर्थं नौ नरव्याघ्र न रोचिष्यति राघव ।\nविभीषणेन यत् तूक्तमस्मिन् काले सुखावहम् ॥६-१९-३८॥",
  "अबद्ध्वा सागरे सेतुं घोरेऽस्मिन् वरुणालये ।\nलङ्का नासादितुं शक्या सेन्द्रैरपि सुरासुरैः ॥६-१९-३९॥",
  "विभीषणस्य शूरस्य यथार्थं क्रियतां वचः ।\nअलं कालात्ययं कृत्वा सागरोऽयं नियुज्यताम् ।\nयथा सैन्येन गच्छाम पुरीं रावणपालिताम् ॥६-१९-४०॥",
  "एवमुक्तः कुशास्तीर्णे तीरे नदनदीपतेः ।\nसंविवेश तदा रामो वेद्यामिव हुताशनः ॥६-१९-४१॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे शरतल्पसंवेशः नाम एकोनविंशः सर्गः ॥६-१९॥"
]