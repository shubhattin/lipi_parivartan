[
  "अथ श्रीमद्वाल्मीकीयरामायणे युद्धकाण्डे रावणनिश्चयकथनम् नाम चतुस्त्रिंशः सर्गः ॥६-३४॥",
  "अथ तां जातसंतापां तेन वाक्येन मोहिताम् ।\nसरमा ह्लादयामास महीं दग्धामिवाम्भसा ॥६-३४-१॥",
  "ततस्तस्या हितं सख्याश्चिकीर्षन्ती सखी वचः ।\nउवाच काले कालज्ञा स्मितपूर्वाभिभाषिणी ॥६-३४-२॥",
  "उत्सहेयमहं गत्वा त्वद्वाक्यमसितेक्षणे ।\nनिवेद्य कुशलं रामे प्रतिच्छन्ना निवर्तितुम् ॥६-३४-३॥",
  "नहि मे क्रममाणाया निरालम्बे विहायसि ।\nसमर्थो गतिमन्वेतुं पवनो गरुडोऽपि वा ॥६-३४-४॥",
  "एवं ब्रुवाणां तां सीता सरमामिदमब्रवीत् ।\nमधुरं श्लक्ष्णया वाचा पूर्वशोकाभिपन्नया ॥६-३४-५॥",
  "समर्था गगनं गन्तुमपि च त्वं रसातलम् ।\nअवगच्छाद्य कर्तव्यं कर्तव्यं ते मदन्तरे ॥६-३४-६॥",
  "मत्प्रियं यदि कर्तव्यं यदि बुद्धिः स्थिरा तव ।\nज्ञातुमिच्छामि तं गत्वा किं करोतीति रावणः ॥६-३४-७॥",
  "स हि मायाबलः क्रूरो रावणः शत्रुरावणः ।\nमां मोहयति दुष्टात्मा पीतमात्रेव वारुणी ॥६-३४-८॥",
  "तर्जापयति मां नित्यं भर्त्सापयति चासकृत् ।\nराक्षसीभिः सुघोराभिर्यो मां रक्षति नित्यशः ॥६-३४-९॥",
  "उद्विग्ना शङ्किता चास्मि न स्वस्थं च मनो मम ।\nतद्भयाच्चाहमुद्विग्ना अशोकवनिकां गता ॥६-३४-१०॥",
  "यदि नाम कथा तस्य निश्चितं वापि यद्भवेत् ।\nनिवेदयेथाः सर्वं तद् वरो मे स्यादनुग्रहः ॥६-३४-११॥",
  "साप्येवं ब्रुवतीं सीतां सरमा मृदुभाषिणी ।\nउवाच वदनं तस्याः स्पृशन्ती बाष्पविक्लवम् ॥६-३४-१२॥",
  "एष ते यद्यभिप्रायस्तस्माद् गच्छामि जानकि ।\nगृह्य शत्रोरभिप्रायमुपावर्तामि मैथिलि ॥६-३४-१३॥",
  "एवमुक्त्वा ततो गत्वा समीपं तस्य रक्षसः ।\nशुश्राव कथितं तस्य रावणस्य समन्त्रिणः ॥६-३४-१४॥",
  "सा श्रुत्वा निश्चयं तस्य निश्चयज्ञा दुरात्मनः ।\nपुनरेवागमत् क्षिप्रमशोकवनिकां शुभाम् ॥६-३४-१५॥",
  "सा प्रविष्टा ततस्तत्र ददर्श जनकात्मजाम् ।\nप्रतीक्षमाणां स्वामेव भ्रष्टपद्मामिव श्रियम् ॥६-३४-१६॥",
  "तां तु सीता पुनः प्राप्तां सरमां प्रियभाषिणीम् ।\nपरिष्वज्य च सुस्निग्धं ददौ च स्वयमासनम् ॥६-३४-१७॥",
  "इहासीना सुखं सर्वमाख्याहि मम तत्त्वतः ।\nक्रूरस्य निश्चयं तस्य रावणस्य दुरात्मनः ॥६-३४-१८॥",
  "एवमुक्ता तु सरमा सीतया वेपमानया ।\nकथितं सर्वमाचष्ट रावणस्य समन्त्रिणः ॥६-३४-१९॥",
  "जनन्या राक्षसेन्द्रो वै त्वन्मोक्षार्थं बृहद्वचः ।\nअतिस्निग्धेन वैदेहि मन्त्रिवृद्धेन चोदितः ॥६-३४-२०॥",
  "दीयतामभिसत्कृत्य मनुजेन्द्राय मैथिली ।\nनिदर्शनं ते पर्याप्तं जनस्थाने यदद्भुतम् ॥६-३४-२१॥",
  "लङ्घनं च समुद्रस्य दर्शनं च हनूमतः ।\nवधं च रक्षसां युद्धे कः कुर्यान्मानुषो युधि ॥६-३४-२२॥",
  "एवं स मन्त्रवृद्धैश्च मात्रा च बहुबोधितः ।\nन त्वामुत्सहते मोक्तुमर्थमर्थपरो यथा ॥६-३४-२३॥",
  "नोत्सहत्यमृतो मोक्तुं युद्धे त्वामिति मैथिलि ।\nसामात्यस्य नृशंसस्य निश्चयो ह्येष वर्तते ॥६-३४-२४॥",
  "तदेषा सुस्थिरा बुद्धिर्मृत्युलोभादुपस्थिता ।\nभयान्न शक्तस्त्वां मोक्तुमनिरस्तः स संयुगे ॥६-३४-२५॥",
  "राक्षसानां च सर्वेषामात्मनश्च वधेन हि ।\nनिहत्य रावणं संख्ये सर्वथा निशितैः शरैः ।\nप्रतिनेष्यति रामस्त्वामयोध्यामसितेक्षणे ॥६-३४-२६॥",
  "एतस्मिन्नन्तरे शब्दो भेरीशङ्खसमाकुलः ।\nश्रुतो वै सर्वसैन्यानां कम्पयन् धरणीतलम् ॥६-३४-२७॥",
  "श्रुत्वा तु तं वानरसैन्यनादं लङ्कागता राक्षसराजभृत्याः ।\nहतौजसो दैन्यपरीतचेष्टाः श्रेयो न पश्यन्ति नृपस्य दोषात् ॥६-३४-२८॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे रावणनिश्चयकथनम् नाम चतुस्त्रिंशः सर्गः ॥६-३४॥"
]