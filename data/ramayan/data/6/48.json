[
  "अथ श्रीमद्वाल्मीकीयरामायणे युद्धकाण्डे सीताश्वासनम् नाम अष्टचत्वारिंशः सर्गः ॥६-४८॥",
  "भर्तारं निहतं दृष्ट्वा लक्ष्मणं च महाबलम् ।\nविललाप भृशं सीता करुणं शोककर्शिता ॥६-४८-१॥",
  "ऊचुर्लाक्षणिका ये मां पुत्रिण्यविधवेति च ।\nतेऽद्य सर्वे हते रामे ज्ञानिनोऽनृतवादिनः ॥६-४८-२॥",
  "यज्वनो महिषीं ये मामूचुः पत्नीं च सत्रिणः ।\nतेऽद्य सर्वे हते रामे ज्ञानिनोऽनृतवादिनः ॥६-४८-३॥",
  "वीरपार्थिवपत्नीनां ये विदुर्भर्तृपूजिताम् ।\nतेऽद्य सर्वे हते रामे ज्ञानिनोऽनृतवादिनः ॥६-४८-४॥",
  "ऊचुः संश्रवणे ये मां द्विजाः कार्तान्तिकाः शुभाम् ।\nतेऽद्य सर्वे हते रामे ज्ञानिनोऽनृतवादिनः ॥६-४८-५॥",
  "इमानि खलु पद्मानि पादयोर्वै कुलस्त्रियः ।\nआधिराज्येऽभिषिच्यन्ते नरेन्द्रैः पतिभिः सह ॥६-४८-६॥",
  "वैधव्यं यान्ति यैर्नार्योऽलक्षणैर्भाग्यदुर्लभाः ।\nनात्मनस्तानि पश्यामि पश्यन्ती हतलक्षणा ॥६-४८-७॥",
  "सत्यनामानि पद्मानि स्त्रीणामुक्तानि लक्षणैः ।\nतान्यद्य निहते रामे वितथानि भवन्ति मे ॥६-४८-८॥",
  "केशाः सूक्ष्माः समा नीला भ्रुवौ चासंहते मम ।\nवृत्ते चारोमके जङ्घे दन्ताश्चाविरला मम ॥६-४८-९॥",
  "शङ्खे नेत्रे करौ पादौ गुल्फावूरू समौ चितौ ।\nअनुवृत्तनखाः स्निग्धाः समाश्चाङ्गुलयो मम ॥६-४८-१०॥",
  "स्तनौ चाविरलौ पीनौ मामकौ मग्नचूचुकौ ।\nमग्ना चोत्सेधनी नाभिः पार्श्वोरस्कं च मे चितम् ॥६-४८-११॥",
  "मम वर्णो मणिनिभो मृदून्यङ्गरुहाणि च ।\nप्रतिष्ठितां द्वादशभिर्मामूचुः शुभलक्षणाम् ॥६-४८-१२॥",
  "समग्रयवमच्छिद्रं पाणिपादं च वर्णवत् ।\nमन्दस्मितेत्येव च मां कन्यालाक्षणिका विदुः ॥६-४८-१३॥",
  "आधिराज्येऽभिषेको मे ब्राह्मणैः पतिना सह ।\nकृतान्तकुशलैरुक्तं तत् सर्वं वितथीकृतम् ॥६-४८-१४॥",
  "शोधयित्वा जनस्थानं प्रवृत्तिमुपलभ्य च ।\nतीर्त्वा सागरमक्षोभ्यं भ्रातरौ गोष्पदे हतौ ॥६-४८-१५॥",
  "ननु वारुणमाग्नेयमैन्द्रं वायव्यमेव च ।\nअस्त्रं ब्रह्मशिरश्चैव राघवौ प्रत्यपद्यत ॥६-४८-१६॥",
  "अदृश्यमानेन रणे मायया वासवोपमौ ।\nमम नाथावनाथाया निहतौ रामलक्ष्मणौ ॥६-४८-१७॥",
  "नहि दृष्टिपथं प्राप्य राघवस्य रणे रिपुः ।\nजीवन् प्रतिनिवर्तेत यद्यपि स्यान्मनोजवः ॥६-४८-१८॥",
  "न कालस्यातिभारोऽस्ति कृतान्तश्च सुदुर्जयः ।\nयत्र रामः सह भ्रात्रा शेते युधि निपातितः ॥६-४८-१९॥",
  "न शोचामि तथा रामं लक्ष्मणं च महारथम् ।\nनात्मानं जननीं चापि यथा श्वश्रूं तपस्विनीम् ॥६-४८-२०॥",
  "सा तु चिन्तयते नित्यं समाप्तव्रतमागतम् ।\nकदा द्रक्ष्यामि सीतां च लक्ष्मणं च सराघवम् ॥६-४८-२१॥",
  "परिदेवयमानां तां राक्षसी त्रिजटाब्रवीत् ।\nमा विषादं कृथा देवि भर्तायं तव जीवति ॥६-४८-२२॥",
  "कारणनि च वक्ष्यामि महान्ति सदृशानि च ।\nयथेमौ जीवतो देवि भ्रातरौ रामलक्ष्मणौ ॥६-४८-२३॥",
  "नहि कोपपरीतानि हर्षपर्युत्सुकानि च ।\nभवन्ति युधि योधानां मुखानि निहते पतौ ॥६-४८-२४॥",
  "इदं विमानं वैदेहि पुष्पकं नाम नामतः ।\nदिव्यं त्वां धारयेन् नेदं यद्येतौ गतजीवितौ ॥६-४८-२५॥",
  "हतवीरप्रधाना हि गतोत्साहा निरुद्यमा ।\nसेना भ्रमति संख्येषु हतकर्णेव नौर्जले ॥६-४८-२६॥",
  "इयं पुनरसम्भ्रान्ता निरुद्विग्ना तपस्विनि ।\nसेना रक्षति काकुत्स्थौ मया प्रीत्या निवेदितौ ॥६-४८-२७॥",
  "सा त्वं भव सुविस्रब्धा अनुमानैः सुखोदयैः ।\nअहतौ पश्य काकुत्स्थौ स्नेहादेतद् ब्रवीमि ते ॥६-४८-२८॥",
  "अनृतं नोक्तपूर्वं मे न च वक्ष्यामि मैथिलि ।\nचारित्रसुखशीलत्वात् प्रविष्टासि मनो मम ॥६-४८-२९॥",
  "नेमौ शक्यौ रणे जेतुं सेन्द्रैरपि सुरासुरैः ।\nतादृशं दर्शनं दृष्ट्वा मया चोदीरितं तव ॥६-४८-३०॥",
  "इदं तु सुमहच्चित्रं शरैः पश्यस्व मैथिलि ।\nविसंज्ञौ पतितावेतौ नैव लक्ष्मीर्विमुञ्चति ॥६-४८-३१॥",
  "प्रायेण गतसत्त्वानां पुरुषाणां गतायुषाम् ।\nदृश्यमानेषु वक्त्रेषु परं भवति वैकृतम् ॥६-४८-३२॥",
  "त्यज शोकं च दुःखं च मोहं च जनकात्मजे ।\nरामलक्ष्मणयोरर्थे नाद्य शक्यमजीवितुम् ॥६-४८-३३॥",
  "श्रुत्वा तु वचनं तस्याः सीता सुरसुतोपमा ।\nकृताञ्जलिरुवाचेमामेवमस्त्विति मैथिली ॥६-४८-३४॥",
  "विमानं पुष्पकं तत्तु संनिवर्त्य मनोजवम् ।\nदीना त्रिजटया सीता लङ्कामेव प्रवेशिता ॥६-४८-३५॥",
  "ततस्त्रिजटया सार्धं पुष्पकादवरुह्य सा ।\nअशोकवनिकामेव राक्षसीभिः प्रवेशिता ॥६-४८-३६॥",
  "प्रविश्य सीता बहुवृक्षखण्डां तां राक्षसेन्द्रस्य विहारभूमिम् ।\nसम्प्रेक्ष्य संचिन्त्य च राजपुत्रौ परं विषादं समुपाजगाम ॥६-४८-३७॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सीताश्वासनम् नाम अष्टचत्वारिंशः सर्गः ॥६-४८॥"
]