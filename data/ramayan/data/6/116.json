[
  "अथ श्रीमद्वाल्मीकीयरामायणे युद्धकाण्डे मैथिलीप्रियनिवेदनम् नाम षोडशाधिकशततमः सर्गः ॥६-११६॥",
  "इति प्रतिसमादिष्टो हनूमान् मारुतात्मजः ।\nप्रविवेश पुरीं लङ्कां पूज्यमानो निशाचरैः ॥६-११६-१॥",
  "प्रविश्य च पुरीं लङ्कामनुज्ञाप्य विभीषणम् ।\nततस्तेनाभ्यनुज्ञातो हनूमान् वृक्षवाटिकाम् ॥६-११६-२॥",
  "सम्प्रविश्य यथान्यायं सीताया विदितो हरिः ।\nददर्श मृजया हीनां सातङ्कां रोहिणीमिव ॥६-११६-३॥",
  "वृक्षमूले निरानन्दां राक्षसीभिः परीवृताम् ।\nनिभृतः प्रणतः प्रह्वः सोऽभिगम्याभिवाद्य च ॥६-११६-४॥",
  "दृष्ट्वा तमागतं देवी हनूमन्तं महाबलम् ।\nतूष्णीमास्त तदा दृष्ट्वा स्मृत्वा हृष्टाभवत् तदा ॥६-११६-५॥",
  "सौम्यं तस्या मुखं दृष्ट्वा हनूमान् प्लवगोत्तमः ।\nरामस्य वचनं सर्वमाख्यातुमुपचक्रमे ॥६-११६-६॥",
  "वैदेहि कुशली रामः सहसुग्रीवलक्ष्मणः ।\nकुशलं चाह सिद्धार्थो हतशत्रुरमित्रजित् ॥६-११६-७॥",
  "विभीषणसहायेन रामेण हरिभिः सह ।\nनिहतो रावणो देवि लक्ष्मणेन च वीर्यवान् ॥६-११६-८॥",
  "प्रियमाख्यामि ते देवि भूयश्च त्वां सभाजये ।\nतव प्रभावाद् धर्मज्ञे महान् रामेण संयुगे ॥६-११६-९॥",
  "लब्धोऽयं विजयः सीते स्वस्था भव गतज्वरा ।\nरावणश्च हतः शत्रुर्लङ्का चैव वशीकृता ॥६-११६-१०॥",
  "मया ह्यलब्धनिद्रेण धृतेन तव निर्जये ।\nप्रतिज्ञैषा विनिस्तीर्णा बद्ध्वा सेतुं महोदधौ ॥६-११६-११॥",
  "सम्भ्रमश्च न कर्तव्यो वर्तन्त्या रावणालये ।\nविभीषणविधेयं हि लङ्कैश्वर्यमिदं कृतम् ॥६-११६-१२॥",
  "तदाश्वसिहि विस्रब्धं स्वगृहे परिवर्तसे ।\nअयं चाभ्येति संहृष्टस्त्वद्दर्शनसमुत्सुकः ॥६-११६-१३॥",
  "एवमुक्ता तु सा देवी सीता शशिनिभानना ।\nप्रहर्षेणावरुद्धा सा व्याहर्तुं न शशाक ह ॥६-११६-१४॥",
  "ततोऽब्रवीद्धरिवरः सीतामप्रतिजल्पतीम् ।\nकिं त्वं चिन्तयसे देवि किं च मां नाभिभाषसे ॥६-११६-१५॥",
  "एवमुक्ता हनुमता सीता धर्मपथे स्थिता ।\nअब्रवीत् परमप्रीता बाष्पगद्गदया गिरा ॥६-११६-१६॥",
  "प्रियमेतदुपश्रुत्य भर्तुर्विजयसंश्रितम् ।\nप्रहर्षवशमापन्ना निर्वाक्यास्मि क्षणान्तरम् ॥६-११६-१७॥",
  "नहि पश्यामि सदृशं चिन्तयन्ती प्लवंगम ।\nआख्यानकस्य भवतो दातुं प्रत्यभिनन्दनम् ॥६-११६-१८॥",
  "न हि पश्यामि तत् सौम्य पृथिव्यामपि वानर ।\nसदृशं यत्प्रियाख्याने तव दत्त्वा भवेत् सुखम् ॥६-११६-१९॥",
  "हिरण्यं वा सुवर्णं वा रत्नानि विविधानि च ।\nराज्यं वा त्रिषु लोकेषु एतन्नार्हति भाषितम् ॥६-११६-२०॥",
  "एवमुक्तस्तु वैदेह्या प्रत्युवाच प्लवंगमः ।\nप्रगृहीताञ्जलिर्हर्षात् सीतायाः प्रमुखे स्थितः ॥६-११६-२१॥",
  "भर्तुः प्रियहिते युक्ते भर्तुर्विजयकांक्षिणि ।\nस्निग्धमेवंविधं वाक्यं त्वमेवार्हस्यनिन्दिते ॥६-११६-२२॥",
  "तवैतद् वचनं सौम्ये सारवत् स्निग्धमेव च ।\nरत्नौघाद् विविधाच्चापि देवराज्याद् विशिष्यते ॥६-११६-२३॥",
  "अर्थतश्च मया प्राप्ता देवराज्यादयो गुणाः ।\nहतशत्रुं विजयिनं रामं पश्यामि सुस्थितम् ॥६-११६-२४॥",
  "तस्य तद् वचनं श्रुत्वा मैथिली जनकात्मजा ।\nततः शुभतरं वाक्यमुवाच पवनात्मजम् ॥६-११६-२५॥",
  "अतिलक्षणसम्पन्नं माधुर्यगुणभूषणम् ।\nबुद्ध्या ह्यष्टाङ्गया युक्तं त्वमेवार्हसि भाषितुम् ॥६-११६-२६॥",
  "श्लाघनीयोऽनिलस्य त्वं सुतः परमधार्मिकः ।\nबलं शौर्यं श्रुतं सत्त्वं विक्रमो दाक्ष्यमुत्तमम् ॥६-११६-२७॥",
  "तेजः क्षमा धृतिः स्थैर्यं विनीतत्वं न संशयः ।\nएते चान्ये च बहवो गुणास्त्वय्येव शोभनाः ॥६-११६-२८॥",
  "अथोवाच पुनः सीतामसम्भ्रान्तो विनीतवत् ।\nप्रगृहीताञ्जलिर्हर्षात् सीतायाः प्रमुखे स्थितः ॥६-११६-२९॥",
  "इमास्तु खलु राक्षस्यो यदि त्वमनुमन्यसे ।\nहन्तुमिच्छामि ताः सर्वा याभिस्त्वं तर्जिता पुरा ॥६-११६-३०॥",
  "क्लिश्यन्तीं पतिदेवां त्वामशोकवनिकां गताम् ।\nघोररूपसमाचाराः क्रूराः क्रूरतरेक्षणाः ॥६-११६-३१॥",
  "इह श्रुता मया देवि राक्षस्यो विकृताननाः ।\nअसकृत्परुषैर्वाक्यैर्वदन्त्यो रावणाज्ञया ॥६-११६-३२॥",
  "विकृता विकृताकाराः क्रूराः क्रूरकचेक्षणाः ।\nइच्छामि विविधैर्घातैर्हन्तुमेताः सुदारुणाः ॥६-११६-३३॥",
  "राक्षस्यो दारुणकथा वरमेतत् प्रयच्छ मे ।\nमुष्टिभिः पार्ष्णिघातैश्च विशालैश्चैव बाहुभिः ॥६-११६-३४॥",
  "जङ्घाजानुप्रहारैश्च दन्तानां चैव पीडनैः ।\nकर्तनैः कर्णनासानां केशानां लुञ्चनैस्तथा ॥६-११६-३५॥",
  "निपात्य हन्तुमिच्छामि तव विप्रियकारिणीः ।\nएवं प्रहारैर्बहुभिः सम्प्रहार्य यशस्विनि ॥६-११६-३६॥",
  "घातये तीव्ररूपाभिर्याभिस्त्वं तर्जिता पुरा ।\nइत्युक्ता सा हनुमता कृपणा दीनवत्सला ॥६-११६-३७॥",
  "हनूमन्तमुवाचेदं चिन्तयित्वा विमृश्य च ।\nराजसंश्रयवश्यानां कुर्वतीनां पराज्ञया ॥६-११६-३८॥",
  "विधेयानां च दासीनां कः कुप्येद् वानरोत्तम ।\nभाग्यवैषम्यदोषेण पुरस्ताद्दुष्कृतेन च ॥६-११६-३९॥",
  "मयैतत् प्राप्यते सर्वं स्वकृतं ह्युपभुज्यते ।\nमैवं वद महाबाहो दैवी ह्येषा परा गतिः ॥६-११६-४०॥",
  "प्राप्तव्यं तु दशायोगान्मयैतदिति निश्चितम् ।\nदासीनां रावणस्याहं मर्षयामीह दुर्बला ॥६-११६-४१॥",
  "आज्ञप्ता राक्षसेनेह राक्षस्यस्तर्जयन्ति माम् ।\nहते तस्मिन् न कुर्वन्ति तर्जनं मारुतात्मज ॥६-११६-४२॥",
  "अयं व्याघ्रसमीपे तु पुराणो धर्मसंहितः ।\nऋक्षेण गीतः श्लोकोऽस्ति तं निबोध प्लवंगम ॥६-११६-४३॥",
  "न परः पापमादत्ते परेषां पापकर्मणाम् ।\nसमयो रक्षितव्यस्तु सन्तश्चारित्रभूषणाः ॥६-११६-४४॥",
  "पापानां वा शुभानां वा वधार्हाणामथापि वा ।\nकार्यं कारुण्यमार्येण न कश्चिन्नापराध्यति ॥६-११६-४५॥",
  "लोकहिंसाविहाराणां क्रूराणां पापकर्मणाम् ।\nकुर्वतामपि पापानि नैव कार्यमशोभनम् ॥६-११६-४६॥",
  "एवमुक्तस्तु हनुमान् सीतया वाक्यकोविदः ।\nप्रत्युवाच ततः सीतां रामपत्नीमनिन्दिताम् ॥६-११६-४७॥",
  "युक्ता रामस्य भवती धर्मपत्नी गुणान्विता ।\nप्रतिसंदिश मां देवि गमिष्ये यत्र राघवः ॥६-११६-४८॥",
  "एवमुक्ता हनुमता वैदेही जनकात्मजा ।\nसाब्रवीद् द्रष्टुमिच्छामि भर्तारं भक्तवत्सलम् ॥६-११६-४९॥",
  "तस्यास्तद् वचनं श्रुत्वा हनूमान् मारुतात्मजः ।\nहर्षयन् मैथिलीं वाक्यमुवाचेदं महामतिः ॥६-११६-५०॥",
  "पूर्णचन्द्रमुखं रामं द्रक्ष्यस्यद्य सलक्ष्मणम् ।\nस्थितमित्रं हतामित्रं शचीवेन्द्रं सुरेश्वरम् ॥६-११६-५१॥",
  "तामेवमुक्त्वा भ्राजन्तीं सीतां साक्षादिव श्रियम् ।\nआजगाम महातेजा हनूमान् यत्र राघवः ॥६-११६-५२॥",
  "सपदि हरिवरस्ततो हनूमान् प्रतिवचनं जनकेश्वरात्मजायाः ।\nकथितमकथयद् यथाक्रमेण त्रिदशवरप्रतिमाय राघवाय ॥६-११६-५३॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे मैथिलीप्रियनिवेदनम् नाम षोडशाधिकशततमः सर्गः ॥६-११६॥"
]