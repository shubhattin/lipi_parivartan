[
  "अथ श्रीमद्वाल्मीकीयरामायणे युद्धकाण्डे मैथिलीप्रियनिवेदनम् नाम षोडशाधिकशततमः सर्गः ॥६-११६॥",
  "एवमुक्ता तु वैदेही परुषं रोमहर्षणम् ।\nराघवेण सरोषेण श्रुत्वा प्रव्यथिताभवत् ॥६-११६-१॥",
  "सा तदाश्रुतपूर्वं हि जने महति मैथिली ।\nश्रुत्वा भर्तुर्वचो घोरं लज्जयावनताभवत् ॥६-११६-२॥",
  "प्रविशन्तीव गात्राणि स्वानि सा जनकात्मजा ।\nवाक्शरैस्तैः सशल्येव भृशमश्रूण्यवर्तयत् ॥६-११६-३॥",
  "ततो बाष्पपरिक्लिन्नं प्रमार्जन्ती स्वमाननम् ।\nशनैर्गद्गदया वाचा भर्तारमिदमब्रवीत् ॥६-११६-४॥",
  "किं मामसदृशं वाक्यमीदृशं श्रोत्रदारुणम् ।\nरूक्षं श्रावयसे वीर प्राकृतः प्राकृतामिव ॥६-११६-५॥",
  "न तथास्मि महाबाहो यथा मामवगच्छसि ।\nप्रत्ययं गच्छ मे स्वेन चारित्रेणैव ते शपे ॥६-११६-६॥",
  "पृथक्स्त्रीणां प्रचारेण जातिं त्वं परिशङ्कसे ।\nपरित्यजैनां शङ्कां तु यदि तेऽहं परीक्षिता ॥६-११६-७॥",
  "यदहं गात्रसंस्पर्शं गतास्मि विवशा प्रभो ।\nकामकारो न मे तत्र दैवं तत्रापराध्यति ॥६-११६-८॥",
  "मदधीनं तु यत् तन्मे हृदयं त्वयि वर्तते ।\nपराधीनेषु गात्रेषु किं करिष्याम्यनीश्वरी ॥६-११६-९॥",
  "सह संवृद्धभावेन संसर्गेण च मानद ।\nयदि तेऽहं न विज्ञाता हता तेनास्मि शाश्वतम् ॥६-११६-१०॥",
  "प्रेषितस्ते महावीरो हनुमानवलोककः ।\nलङ्कास्थाहं त्वया राजन् किं तदा न विसर्जिता ॥६-११६-११॥",
  "प्रत्यक्षं वानरस्यास्य तद्वाक्यसमनन्तरम् ।\nत्वया संत्यक्तया वीर त्यक्तं स्याज्जीवितं मया ॥६-११६-१२॥",
  "न वृथा ते श्रमोऽयं स्यात् संशये न्यस्य जीवितम् ।\nसुहृज्जनपरिक्लेशो न चायं विफलस्तव ॥६-११६-१३॥",
  "त्वया तु नृपशार्दूल रोषमेवानुवर्तता ।\nलघुनेव मनुष्येण स्त्रीत्वमेव पुरस्कृतम् ॥६-११६-१४॥",
  "अपदेशेन जनकान्नोत्पत्तिर्वसुधातलात् ।\nमम वृत्तं च वृत्तज्ञ बहु ते न पुरस्कृतम् ॥६-११६-१५॥",
  "न प्रमाणीकृतः पाणिर्बाल्ये मम निपीडितः ।\nमम भक्तिश्च शीलं च सर्वं ते पृष्ठतः कृतम् ॥६-११६-१६॥",
  "इति ब्रुवन्ती रुदती बाष्पगद्गदभाषिणी ।\nउवाच लक्ष्मणं सीता दीनं ध्यानपरायणम् ॥६-११६-१७॥",
  "चितां मे कुरु सौमित्रे व्यसनस्यास्य भेषजम् ।\nमिथ्यापवादोपहता नाहं जीवितुमुत्सहे ॥६-११६-१८॥",
  "अप्रीतेन गुणैर्भर्त्रा त्यक्ताया जनसंसदि ।\nया क्षमा मे गतिर्गन्तुं प्रवेक्ष्ये हव्यवाहनम् ॥६-११६-१९॥",
  "एवमुक्तस्तु वैदेह्या लक्ष्मणः परवीरहा ।\nअमर्षवशमापन्नो राघवं समुदैक्षत ॥६-११६-२०॥",
  "स विज्ञाय मनश्छन्दं रामस्याकारसूचितम् ।\nचितां चकार सौमित्रिर्मते रामस्य वीर्यवान् ॥६-११६-२१॥",
  "नहि रामं तदा कश्चित् कालान्तकयमोपमम् ।\nअनुनेतुमथो वक्तुं द्रष्टुं वाप्यशकत् सुहृत् ॥६-११६-२२॥",
  "अधोमुखं स्थितं रामं ततः कृत्वा प्रदक्षिणम् ।\nउपावर्तत वैदेही दीप्यमानं हुताशनम् ॥६-११६-२३॥",
  "प्रणम्य दैवतेभ्यश्च ब्राह्मणेभ्यश्च मैथिली ।\nबद्धाञ्जलिपुटा चेदमुवाचाग्निसमीपतः ॥६-११६-२४॥",
  "यथा मे हृदयं नित्यं नापसर्पति राघवात् ।\nतथा लोकस्य साक्षी मां सर्वतः पातु पावकः ॥६-११६-२५॥",
  "यथा मां शुद्धचारित्रां दुष्टां जानाति राघवः ।\nतथा लोकस्य साक्षी मां सर्वतः पातु पावकः ॥६-११६-२६॥",
  "कर्मणा मनसा वाचा यथा नातिचराम्यहम् ।\nराघवं सर्वधर्मज्ञं तथा मां पातु पावकः ॥६-११६-२७॥",
  "आदित्यो भगवान् वायुर्दिशश्चन्द्रस्तथैव च ।\nअहश्चापि तथा संध्ये रात्रिश्च पृथिवी तथा ।\nयथान्येऽपि विजानन्ति तथा चारित्रसंयुताम् ॥६-११६-२८॥",
  "एवमुक्त्वा तु वैदेही परिक्रम्य हुताशनम् ।\nविवेश ज्वलनं दीप्तं निःशङ्केनान्तरात्मना ॥६-११६-२९॥",
  "जनश्च सुमहांस्तत्र बालवृद्धसमाकुलः ।\nददर्श मैथिलीं दीप्तां प्रविशन्तीं हुताशनम् ॥६-११६-३०॥",
  "सा तप्तनवहेमाभा तप्तकाञ्चनभूषणा ।\nपपात ज्वलनं दीप्तं सर्वलोकस्य संनिधौ ॥६-११६-३१॥",
  "ददृशुस्तां विशालाक्षीं पतन्तीं हव्यवाहनम् ।\nसीतां सर्वाणि रूपाणि रुक्मवेदिनिभां तदा ॥६-११६-३२॥",
  "ददृशुस्तां महाभागां प्रविशन्तीं हुताशनम् ।\nऋषयो देवगन्धर्वा यज्ञे पूर्णाहुतीमिव ॥६-११६-३३॥",
  "प्रचुक्रुशुः स्त्रियः सर्वास्तां दृष्ट्वा हव्यवाहने ।\nपतन्तीं संस्कृतां मन्त्रैर्वसोर्धारामिवाध्वरे ॥६-११६-३४॥",
  "ददृशुस्तां त्रयो लोका देवगन्धर्वदानवाः ।\nशप्तां पतन्तीं निरये त्रिदिवाद् देवतामिव ॥६-११६-३५॥",
  "तस्यामग्निं विशन्त्यां तु हाहेति विपुलः स्वनः ।\nरक्षसां वानराणां च सम्बभूवाद्भुतोपमः ॥६-११६-३६॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे मैथिलीप्रियनिवेदनम् नाम षोडशाधिकशततमः सर्गः ॥६-११६॥"
]