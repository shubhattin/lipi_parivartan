[
  "अथ श्रीमद्वाल्मीकीयरामायणे युद्धकाण्डे सीताप्रलोभनोपायः नाम चतुःषष्ठितमः सर्गः ॥६-६४॥",
  "तदुक्तमतिकायस्य बलिनो बाहुशालिनः ।\nकुम्भकर्णस्य वचनं श्रुत्वोवाच महोदरः ॥६-६४-१॥",
  "कुम्भकर्ण कुले जातो धृष्टः प्राकृतदर्शनः ।\nअवलिप्तो न शक्नोषि कृत्यं सर्वत्र वेदितुम् ॥६-६४-२॥",
  "नहि राजा न जानीते कुम्भकर्ण नयानयौ ।\nत्वं तु कैशोरकाद् धृष्टः केवलं वक्तुमिच्छसि ॥६-६४-३॥",
  "स्थानं वृद्धिं च हानिं च देशकालविधानवित् ।\nआत्मनश्च परेषां च बुध्यते राक्षसर्षभः ॥६-६४-४॥",
  "यत् त्वशक्यं बलवता वक्तुं प्राकृतबुद्धिना ।\nअनुपासितवृद्धेन कः कुर्यात् तादृशं बुधः ॥६-६४-५॥",
  "यांस्तु धर्मार्थकामांस्त्वं ब्रवीषि पृथगाश्रयान् ।\nअवबोद्धुं स्वभावेन नहि लक्षणमस्ति तान् ॥६-६४-६॥",
  "कर्म चैव हि सर्वेषां कारणानां प्रयोजनम् ।\nश्रेयः पापीयसां चात्र फलं भवति कर्मणाम् ॥६-६४-७॥",
  "निःश्रेयसफलावेव धर्मार्थावितरावपि ।\nअधर्मानर्थयोः प्राप्तं फलं च प्रत्यवायिकम् ॥६-६४-८॥",
  "ऐहलौकिकपारक्यं कर्म पुंभिर्निषेव्यते ।\nकर्माण्यपि तु कल्याणि लभते काममास्थितः ॥६-६४-९॥",
  "तत्र क्लृप्तमिदं राज्ञा हृदि कार्यं मतं च नः ।\nशत्रौ हि साहसं यत् तत् किमिवात्रापनीयते ॥६-६४-१०॥",
  "एकस्यैवाभियाने तु हेतुर्यः प्राहृतस्त्वया ।\nतत्राप्यनुपपन्नं ते वक्ष्यामि यदसाधु च ॥६-६४-११॥",
  "येन पूर्वं जनस्थाने बहवोऽतिबला हताः ।\nराक्षसा राघवं तं त्वं कथमेको जयिष्यसि ॥६-६४-१२॥",
  "ये पूर्वं निर्जितास्तेन जनस्थाने महौजसः ।\nराक्षसांस्तान् पुरे सर्वान् भीतानद्य न पश्यसि ॥६-६४-१३॥",
  "तं सिंहमिव संक्रुद्धं रामं दशरथात्मजम् ।\nसर्पं सुप्तमहो बुद्ध्वा प्रबोधयितुमिच्छसि ॥६-६४-१४॥",
  "ज्वलन्तं तेजसा नित्यं क्रोधेन च दुरासदम् ।\nकस्तं मृत्युमिवासह्यमासादयितुमर्हति ॥६-६४-१५॥",
  "संशयस्थमिदं सर्वं शत्रोः प्रतिसमासने ।\nएकस्य गमनं तात नहि मे रोचते भृशम् ॥६-६४-१६॥",
  "हीनार्थस्तु समृद्धार्थं को रिपुं प्राकृतं यथा ।\nनिश्चितं जीवितत्यागे वशमानेतुमिच्छति ॥६-६४-१७॥",
  "यस्य नास्ति मनुष्येषु सदृशो राक्षसोत्तम ।\nकथमाशंससे योद्धुं तुल्येनेन्द्रविवस्वतोः ॥६-६४-१८॥",
  "एवमुक्त्वा तु संरब्धं कुम्भकर्णं महोदरः ।\nउवाच रक्षसां मध्ये रावणं लोकरावणम् ॥६-६४-१९॥",
  "लब्ध्वा पुरस्ताद् वैदेहीं किमर्थं त्वं विलम्बसे ।\nयदीच्छसि तदा सीता वशगा ते भविष्यति ॥६-६४-२०॥",
  "दृष्टः कश्चिदुपायो मे सीतोपस्थानकारकः ।\nरुचितश्चेत् स्वया बुद्ध्या राक्षसेन्द्र ततः शृणु ॥६-६४-२१॥",
  "अहं द्विजिह्वः संह्रादी कुम्भकर्णो वितर्दनः ।\nपञ्च रामवधायैते निर्यान्तीत्यवघोषय ॥६-६४-२२॥",
  "ततो गत्वा वयं युद्धं दास्यामस्तस्य यत्नतः ।\nजेष्यामो यदि ते शत्रून् नोपायैः कार्यमस्ति नः ॥६-६४-२३॥",
  "अथ जीवति नः शत्रुर्वयं च कृतसंयुगाः ।\nततः समभिपत्स्यामो मनसा यत् समीक्षितम् ॥६-६४-२४॥",
  "वयं युद्धादिहैष्यामो रुधिरेण समुक्षिताः ।\nविदार्य स्वतनुं बाणै रामनामाङ्कितैः शरैः ॥६-६४-२५॥",
  "भक्षितो राघवोऽस्माभिर्लक्ष्मणश्चेति वादिनः ।\nततः पादौ ग्रहीष्यामस्त्वं नः कामं प्रपूरय ॥६-६४-२६॥",
  "ततोऽवघोषय पुरे गजस्कन्धेन पार्थिव ।\nहतो रामः सह भ्रात्रा ससैन्य इति सर्वतः ॥६-६४-२७॥",
  "प्रीतो नाम ततो भूत्वा भृत्यानां त्वमरिंदम ।\nभोगांश्च परिवारांश्च कामान् वसु च दापय ॥६-६४-२८॥",
  "ततो माल्यानि वासांसि वीराणामनुलेपनम् ।\nपेयं च बहु योधेभ्यः स्वयं च मुदितः पिब ॥६-६४-२९॥",
  "ततोऽस्मिन् बहुलीभूते कौलीने सर्वतो गते ।\nभक्षितः ससुहृद् रामो राक्षसैरिति विश्रुते ॥६-६४-३०॥",
  "प्रविश्याश्वास्य चापि त्वं सीतां रहसि सान्त्वयन् ।\nधनधान्यैश्च कामैश्च रत्नैश्चैनां प्रलोभय ॥६-६४-३१॥",
  "अनयोपधया राजन् भूयः शोकानुबन्धया ।\nअकामा त्वद्वशं सीता नष्टनाथा गमिष्यति ॥६-६४-३२॥",
  "रमणीयं हि भर्तारं विनष्टमधिगम्य सा ।\nनैराश्यात् स्त्रीलघुत्वाच्च त्वद्वशं प्रतिपत्स्यते ॥६-६४-३३॥",
  "सा पुरा सुखसंवृद्धा सुखार्हा दुःखकर्शिता ।\nत्वय्यधीनं सुखं ज्ञात्वा सर्वथैव गमिष्यति ॥६-६४-३४॥",
  "एतत् सुनीतं मम दर्शनेन रामं हि दृष्ट्वैव भवेदनर्थः ।\nइहैव ते सेत्स्यति मोत्सुको भूर्महानयुद्धेन सुखस्य लाभः ॥६-६४-३५॥",
  "अनष्टसैन्यो ह्यनवाप्तसंशयो रिपुं त्वयुद्धेन जयञ्जनाधिपः ।\nयशश्च पुण्यं च महान्महीपते श्रियं च कीर्तिं च चिरं समश्नुते ॥६-६४-३६॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सीताप्रलोभनोपायः नाम चतुःषष्ठितमः सर्गः ॥६-६४॥"
]