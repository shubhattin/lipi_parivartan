[
  "अथ श्रीमद्वाल्मीकीयरामायणे युद्धकाण्डे मकराक्षवधः नाम एकोनाशीतितमः सर्गः ॥६-७९॥",
  "निर्गतं मकराक्षं ते दृष्ट्वा वानरपुंगवाः ।\nआप्लुत्य सहसा सर्वे योद्धुकामा व्यवस्थिताः ॥६-७९-१॥",
  "ततः प्रवृत्तं सुमहत् तद् युद्धं लोमहर्षणम् ।\nनिशाचरैः प्लवंगानां देवानां दानवैरिव ॥६-७९-२॥",
  "वृक्षशूलनिपातैश्च गदापरिघपातनैः ।\nअन्योन्यं मर्दयन्ति स्म तदा कपिनिशाचराः ॥६-७९-३॥",
  "शक्तिखड्गगदाकुन्तैस्तोमरैश्च निशाचराः ।\nपट्टिशैर्भिन्दिपालैश्च बाणपातैः समन्ततः ॥६-७९-४॥",
  "पाशमुद्गरदण्डैश्च निर्घातैश्चापरैस्तथा ।\nकदनं कपिसिंहानां चक्रुस्ते रजनीचराः ॥६-७९-५॥",
  "बाणौघैरर्दिताश्चापि खरपुत्रेण वानराः ।\nसम्भ्रान्तमनसः सर्वे दुद्रुवुर्भयपीडिताः ॥६-७९-६॥",
  "तान् दृष्ट्वा राक्षसाः सर्वे द्रवमाणान् वनौकसः ।\nनेदुस्ते सिंहवद् दृप्ता राक्षसा जितकाशिनः ॥६-७९-७॥",
  "विद्रवत्सु तदा तेषु वानरेषु समन्ततः ।\nरामस्तान् वारयामास शरवर्षेण राक्षसान् ॥६-७९-८॥",
  "वारितान् राक्षसान् दृष्ट्वा मकराक्षो निशाचरः ।\nकोपानलसमाविष्टो वचनं चेदमब्रवीत् ॥६-७९-९॥",
  "तिष्ठ राम मया सार्धं द्वन्द्वयुद्धं भविष्यति ।\nत्याजयिष्यामि ते प्राणान् धनुर्मुक्तैः शितैः शरैः ॥६-७९-१०॥",
  "यत् तदा दण्डकारण्ये पितरं हतवान् मम ।\nतदग्रतः स्वकर्मस्थं स्मृत्वा रोषोऽभिवर्धते ॥६-७९-११॥",
  "दह्यन्ते भृशमङ्गानि दुरात्मन् मम राघव ।\nयन्मयासि न दृष्टस्त्वं तस्मिन् काले महावने ॥६-७९-१२॥",
  "दिष्ट्यासि दर्शनं राम मम त्वं प्राप्तवानिह ।\nकांक्षितोऽसि क्षुधार्तस्य सिंहस्येवेतरो मृगः ॥६-७९-१३॥",
  "अद्य मद्बाणवेगेन प्रेतराड्विषयं गतः ।\nये त्वया निहताः शूराः सह तैश्च वसिष्यसि ॥६-७९-१४॥",
  "बहुनात्र किमुक्तेन शृणु राम वचो मम ।\nपश्यन्तु सकला लोकास्त्वां मां चैव रणाजिरे ॥६-७९-१५॥",
  "अस्त्रैर्वा गदया वापि बाहुभ्यां वा रणाजिरे ।\nअभ्यस्तं येन वा राम वर्ततां तेन वा मृधम् ॥६-७९-१६॥",
  "मकराक्षवचः श्रुत्वा रामो दशरथात्मजः ।\nअब्रवीत् प्रहसन् वाक्यमुत्तरोत्तरवादिनम् ॥६-७९-१७॥",
  "कत्थसे किं वृथा रक्षो बहून्यसदृशानि ते ।\nन रणे शक्यते जेतुं विना युद्धेन वाग्बलात् ॥६-७९-१८॥",
  "चतुर्दश सहस्राणि रक्षसां त्वत्पिता च यः ।\nत्रिशिरा दूषणश्चापि दण्डके निहतो मया ॥६-७९-१९॥",
  "स्वाशिताश्चापि मांसेन गृध्रगोमायुवायसाः ।\nभविष्यन्त्यद्य वै पाप तीक्ष्णतुण्डनखाङ्कुशाः ॥६-७९-२०॥",
  "राघवेणैवमुक्तस्तु मकराक्षो महाबलः ।\nबाणौघानमुचत् तस्मै राघवाय रणाजिरे ॥६-७९-२१॥",
  "ताञ्छराञ्छरवर्षेण रामश्चिच्छेद नैकधा ।\nनिपेतुर्भुवि विच्छिन्ना रुक्मपुङ्खाः सहस्रशः ॥६-७९-२२॥",
  "तद् युद्धमभवत् तत्र समेत्यान्योन्यमोजसा ।\nखरराक्षसपुत्रस्य सूनोर्दशरथस्य च ॥६-७९-२३॥",
  "जीमूतयोरिवाकाशे शब्दो ज्यातलयोरिव ।\nधनुर्मुक्तः स्वनोऽन्योन्यं श्रूयते च रणाजिरे ॥६-७९-२४॥",
  "देवदानवगन्धर्वाः किंनराश्च महोरगाः ।\nअन्तरिक्षगताः सर्वे द्रष्टुकामास्तदद्भुतम् ॥६-७९-२५॥",
  "विद्धमन्योन्यगात्रेषु द्विगुणं वर्धते बलम् ।\nकृतप्रतिकृतान्योन्यं कुरुतां तौ रणाजिरे ॥६-७९-२६॥",
  "राममुक्तांस्तु बाणौघान् राक्षसस्त्वच्छिनद् रणे ।\nरक्षोमुक्तांस्तु रामो वै नैकधा प्राच्छिनच्छरैः ॥६-७९-२७॥",
  "बाणौघवितताः सर्वा दिशश्च प्रदिशस्तथा ।\nसंछन्ना वसुधा चैव समन्तान्न प्रकाशते ॥६-७९-२८॥",
  "ततः क्रुद्धो महाबाहुर्धनुश्चिच्छेद संयुगे ।\nअष्टाभिरथ नाराचैः सूतं विव्याध राघवः ॥६-७९-२९॥",
  "भित्त्वा रथं शरै रामो हत्वा अश्वानपातयत् ।\nविरथो वसुधास्थः स मकराक्षो निशाचरः ॥६-७९-३०॥",
  "तत्तिष्ठद् वसुधां रक्षः शूलं जग्राह पाणिना ।\nत्रासनं सर्वभूतानां युगान्ताग्निसमप्रभम् ॥६-७९-३१॥",
  "दुरवापं महच्छूलं रुद्रदत्तं भयंकरम् ।\nजाज्वल्यमानमाकाशे संहारास्त्रमिवापरम् ॥६-७९-३२॥",
  "यं दृष्ट्वा देवताः सर्वा भयार्ता विद्रुता दिशः ।\nविभ्राम्य च महच्छूलं प्रज्वलन्तं निशाचरः ॥६-७९-३३॥",
  "स क्रोधात् प्राहिणोत् तस्मै राघवाय महाहवे ।\nतमापतन्तं ज्वलितं खरपुत्रकराच्च्युतम् ॥६-७९-३४॥",
  "बाणैश्चतुर्भिराकाशे शूलं चिच्छेद राघवः ।\nस भिन्नो नैकधा शूलो दिव्यहाटकमण्डितः ।\nव्यशीर्यत महोल्केव रामबाणार्दितो भुवि ॥६-७९-३५॥",
  "तच्छूलं निहतं दृष्ट्वा रामेणाक्लिष्टकर्मणा ।\nसाधु साध्विति भूतानि व्याहरन्ति नभोगताः ॥६-७९-३६॥",
  "तं दृष्ट्वा निहतं शूलं मकराक्षो निशाचरः ।\nमुष्टिमुद्यम्य काकुत्स्थं तिष्ठ तिष्ठेति चाब्रवीत् ॥६-७९-३७॥",
  "स तं दृष्ट्वा पतन्तं तु प्रहस्य रघुनन्दनः ।\nपावकास्त्रं ततो रामः संदधे तु शरासने ॥६-७९-३८॥",
  "तेनास्त्रेण हतं रक्षः काकुत्स्थेन तदा रणे ।\nसंछिन्नहृदयं तत्र पपात च ममार च ॥६-७९-३९॥",
  "दृष्ट्वा ते राक्षसाः सर्वे मकराक्षस्य पातनम् ।\nलङ्कामेव प्रधावन्त रामबाणभयार्दिताः ॥६-७९-४०॥",
  "दशरथनृपसूनुबाणवेगै रजनिचरं निहतं खरात्मजं तम् ।\nप्रददृशुरथ देवताः प्रहृष्टा गिरिमिव वज्रहतं यथा विकीर्णम् ॥६-७९-४१॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे मकराक्षवधः नाम एकोनाशीतितमः सर्गः ॥६-७९॥"
]