[
  "श्रीमद्वाल्मीकीयरामायणे युद्धकाण्डे सीताप्रत्यादेशः नाम अष्टादशाधिकशततमः सर्गः ॥६-११८॥",
  "एतच्छ्रुत्वा शुभं वाक्यं पितामहसमीरितम् ।\nअङ्केनादाय वैदेहीमुत्पपात विभावसुः ॥६-११८-१॥",
  "विधूयाथ चितां तां तु वैदेहीं हव्यवाहनः ।\nउत्तस्थौ मूर्तिमानाशु गृहीत्वा जनकात्मजाम् ॥६-११८-२॥",
  "तरुणादित्यसंकाशां तप्तकाञ्चनभूषणाम् ।\nरक्ताम्बरधरां बालां नीलकुञ्चितमूर्धजाम् ॥६-११८-३॥",
  "अक्लिष्टमाल्याभरणां तथारूपामनिन्दिताम् ।\nददौ रामाय वैदेहीमङ्के कृत्वा विभावसुः ॥६-११८-४॥",
  "अब्रवीत् तु तदा रामं साक्षी लोकस्य पावकः ।\nएषा ते राम वैदेही पापमस्यां न विद्यते ॥६-११८-५॥",
  "नैव वाचा न मनसा नैव बुद्ध्या न चक्षुषा ।\nसुवृत्ता वृत्तशौटीर्यं न त्वामत्यचरच्छुभा ॥६-११८-६॥",
  "रावणेनापनीतैषा वीर्योत्सिक्तेन रक्षसा ।\nत्वया विरहिता दीना विवशा निर्जने सती ॥६-११८-७॥",
  "रुद्धा चान्तःपुरे गुप्ता त्वच्चित्ता त्वत्परायणा ।\nरक्षिता राक्षसीभिश्च घोराभिर्घोरबुद्धिभिः ॥६-११८-८॥",
  "प्रलोभ्यमाना विविधं तर्ज्यमाना च मैथिली ।\nनाचिन्तयत तद्रक्षस्त्वद्गतेनान्तरात्मना ॥६-११८-९॥",
  "विशुद्धभावां निष्पापां प्रतिगृह्णीष्व मैथिलीम् ।\nन किंचिदभिधातव्या अहमाज्ञापयामि ते ॥६-११८-१०॥",
  "ततः प्रीतमना रामः श्रुत्वैवं वदतां वरः ।\nदध्यौ मुहूर्तं धर्मात्मा हर्षव्याकुललोचनः ॥६-११८-११॥",
  "एवमुक्तो महातेजा धृतिमानुरुविक्रमः ।\nउवाच त्रिदशश्रेष्ठं रामो धर्मभृतां वरः ॥६-११८-१२॥",
  "अवश्यं चापि लोकेषु सीता पावनमर्हति ।\nदीर्घकालोषिता हीयं रावणान्तःपुरे शुभा ॥६-११८-१३॥",
  "बालिशो बत कामात्मा रामो दशरथात्मजः ।\nइति वक्ष्यति मां लोको जानकीमविशोध्य हि ॥६-११८-१४॥",
  "अनन्यहृदयां सीतां मच्चित्तपरिरक्षिणीम् ।\nअहमप्यवगच्छामि मैथिलीं जनकात्मजाम् ॥६-११८-१५॥",
  "इमामपि विशालाक्षीं रक्षितां स्वेन तेजसा ।\nरावणो नातिवर्तेत वेलामिव महोदधिः ॥६-११८-१६॥",
  "प्रत्ययार्थं तु लोकानां त्रयाणां सत्यसंश्रयः ।\nउपेक्षे चापि वैदेहीं प्रविशन्तीं हुताशनम् ॥६-११८-१७॥",
  "न हि शक्तः सुदुष्टात्मा मनसापि हि मैथिलीम् ।\nप्रधर्षयितुमप्राप्यां दीप्तामग्निशिखामिव ॥६-११८-१८॥",
  "नेयमर्हति वैक्लव्यं रावणान्तःपुरे सती ।\nअनन्या हि मया सीता भास्करस्य प्रभा यथा ॥६-११८-१९॥",
  "विशुद्धा त्रिषु लोकेषु मैथिली जनकात्मजा ।\nन विहातुं मया शक्या कीर्तिरात्मवता यथा ॥६-११८-२०॥",
  "अवश्यं च मया कार्यं सर्वेषां वो वचो हितम् ।\nस्निग्धानां लोकनाथानामेवं च वदतां हितम् ॥६-११८-२१॥",
  "इत्येवमुक्त्वा विजयी महाबलःप्रशस्यमानः स्वकृतेन कर्मणा ।\nसमेत्य रामः प्रियया महायशाःसुखं सुखार्होऽनुबभूव राघवः ॥६-११८-२२॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे अष्टादशाधिकशततमः सर्गः ॥६-११८॥"
]