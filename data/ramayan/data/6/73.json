[
  "श्रीमद्वाल्मीकीयरामायणे युद्धकाण्डे इन्द्रजिन्मायायुद्धम् नाम त्रिसप्ततितमः सर्गः ॥६-७३॥",
  "ततो हतान् राक्षसपुङ्गवांस्तान् देवान्तकादित्रिशिरोऽतिकायान् ।\nरक्षोगणास्तत्र हतावशिष्टास्ते रावणाय त्वरिताः शशंसुः ॥६-७३-१॥",
  "ततो हतांस्तान् सहसा निशम्य राजा महाबाष्पपरिप्लुताक्षः ।\nपुत्रक्षयं भ्रातृवधं च घोरं विचिन्त्य राजा विपुलं प्रदध्यौ ॥६-७३-२॥",
  "ततस्तु राजानमुदीक्ष्य दीनं शोकार्णवे सम्परिपुप्लुवानम् ।\nरथर्षभो राक्षसराजसूनुस्तमिन्द्रजिद् वाक्यमिदं बभाषे ॥६-७३-३॥",
  "न तात मोहं परिगन्तुमर्हसे यत्रेन्द्रजिज्जीवति नैर्ऋतेश ।\nनेन्द्रारिबाणाभिहतो हि कश्चित् प्राणान् समर्थः समरेऽभिपातुम् ॥६-७३-४॥",
  "पश्याद्य रामं सह लक्ष्मणेन मद्बाणनिर्भिन्नविकीर्णदेहम् ।\nगतायुषं भूमितले शयानं शितैः शरैराचितसर्वगात्रम् ॥६-७३-५॥",
  "इमां प्रतिज्ञां शृणु शक्रशत्रोः सुनिश्चितां पौरुषदैवयुक्ताम् ।\nअद्यैव रामं सह लक्ष्मणेन संतर्पयिष्यामि शरैरमोघैः ॥६-७३-६॥",
  "अद्येन्द्रवैवस्वतविष्णुरुद्रसाध्याश्च वैश्वानरचन्द्रसूर्याः ।\nद्रक्ष्यन्ति मे विक्रममप्रमेयं विष्णोरिवोग्रं बलियज्ञवाटे ॥६-७३-७॥",
  "स एवमुक्त्वा त्रिदशेन्द्रशत्रुरापृच्छ्य राजानमदीनसत्त्वः ।\nसमारुरोहानिलतुल्यवेगं रथं खरश्रेष्ठसमाधियुक्तम् ॥६-७३-८॥",
  "समास्थाय महातेजा रथं हरिरथोपमम् ।\nजगाम सहसा तत्र यत्र युद्धमरिंदमः ॥६-७३-९॥",
  "तं प्रस्थितं महात्मानमनुजग्मुर्महाबलाः ।\nसंहर्षमाणा बहवो धनुःप्रवरपाणयः ॥६-७३-१०॥",
  "गजस्कन्धगताः केचित् केचित् परमवाजिभिः ।\nव्याघ्रवृश्चिकमार्जारखरोष्ट्रैश्च भुजङ्गमैः ॥६-७३-११॥",
  "वराहैः श्वापदैः सिंहैर्जम्बुकैः पर्वतोपमैः ।\nकाकहंसमयूरैश्च राक्षसा भीमविक्रमाः ॥६-७३-१२॥",
  "प्रासपट्टिशनिस्त्रिंशपरश्वधगदाधराः ।\nभुशुण्डिमुद्गरायष्टिशतघ्नीपरिघायुधाः ॥६-७३-१३॥",
  "स शङ्खनिनदैः पूर्णैर्भेरीणां चापि निःस्वनैः ।\nजगाम त्रिदशेन्द्रारिराजिं वेगेन वीर्यवान् ॥६-७३-१४॥",
  "स शङ्खशशिवर्णेन छत्रेण रिपुसूदनः ।\nरराज प्रतिपूर्णेन नभश्चन्द्रमसा यथा ॥६-७३-१५॥",
  "वीज्यमानस्ततो वीरो हैमैर्हेमविभूषणः ।\nचारुचामरमुख्यैश्च मुख्यः सर्वधनुष्मताम् ॥६-७३-१६॥",
  "स तु दृष्ट्वा विनिर्यान्तं बलेन महता वृतम् ।\nराक्षसाधिपतिः श्रीमान् रावणः पुत्रमब्रवीत् ॥६-७३-१७॥",
  "त्वमप्रतिरथः पुत्र त्वया वै वासवो जितः ।\nकिं पुनर्मानुषं धृष्यं निहनिष्यसि राघवम् ॥६-७३-१८॥",
  "तथोक्तो राक्षसेन्द्रेण प्रत्यगृह्णान्महाशिषः ।\nततस्त्विन्द्रजिता लङ्का सूर्यप्रतिमतेजसा ॥६-७३-१९॥",
  "रराजाप्रतिवीर्येण द्यौरिवार्केण भास्वता ।\nस सम्प्राप्य महातेजा युद्धभूमिमरिंदमः ॥६-७३-२०॥",
  "स्थापयामास रक्षांसि रथं प्रति समन्ततः ।\nततस्तु हुतभोक्तारं हुतभुक्सदृशप्रभः ॥६-७३-२१॥",
  "जुहुवे राक्षसश्रेष्ठो विधिवन्मन्त्रसत्तमैः ।\nस हविर्लाजसत्कारैर्माल्यगन्धपुरस्कृतैः ॥६-७३-२२॥",
  "जुहुवे पावकं तत्र राक्षसेन्द्रः प्रतापवान् ।\nशस्त्राणि शरपत्राणि समिधोऽथ बिभीतकाः ॥६-७३-२३॥",
  "लोहितानि च वासांसि स्रुवं कार्ष्णायसं तथा ।\nस तत्राग्निं समास्तीर्य शरपत्रैः सतोमरैः ॥६-७३-२४॥",
  "छागस्य कृष्णवर्णस्य गलं जग्राह जीवतः ।\nसकृदेव समिद्धस्य विधूमस्य महार्चिषः ॥६-७३-२५॥",
  "बभूवुस्तानि लिङ्गानि विजयं यान्यदर्शयन् ।\nप्रदक्षिणावर्तशिखस्तप्तकाञ्चनसंनिभः ॥६-७३-२६॥",
  "हविस्तत् प्रतिजग्राह पावकः स्वयमुत्थितः ।\nसोऽस्त्रमाहारयामास ब्राह्ममस्त्रविशारदः ॥६-७३-२७॥",
  "धनुश्चात्मरथं चैव सर्वं तत्राभ्यमन्त्रयत् ।\nतस्मिन्नाहूयमानेऽस्त्रे हूयमाने च पावके ।\nसार्कग्रहेन्दुनक्षत्रं वितत्रास नभस्थलम् ॥६-७३-२८॥",
  "स पावकं पावकदीप्ततेजा हुत्वा महेन्द्रप्रतिमप्रभावः ।\nसचापबाणासिरथाश्वसूतः खेऽन्तर्दधेऽऽत्मानमचिन्त्यवीर्यः ॥६-७३-२९॥",
  "ततो हयरथाकीर्णं पताकाध्वजशोभितम् ।\nनिर्ययौ राक्षसबलं नर्दमानं युयुत्सया ॥६-७३-३०॥",
  "ते शरैर्बहुभिश्चित्रैस्तीक्ष्णवेगैरलंकृतैः ।\nतोमरैरङ्कुशैश्चापि वानराञ्जघ्नुराहवे ॥६-७३-३१॥",
  "रावणिस्तु सुसंक्रुद्धस्तान् निरीक्ष्य निशाचरान् ।\nहृष्टा भवन्तो युध्यन्तु वानराणां जिघांसया ॥६-७३-३२॥",
  "ततस्ते राक्षसाः सर्वे गर्जन्तो जयकांक्षिणः ।\nअभ्यवर्षंस्ततो घोरं वानरान् शरवृष्टिभिः ॥६-७३-३३॥",
  "स तु नालीकनाराचैर्गदाभिर्मुसलैरपि ।\nरक्षोभिः संवृतः संख्ये वानरान् विचकर्ष ह ॥६-७३-३४॥",
  "ते वध्यमानाः समरे वानराः पादपायुधाः ।\nअभ्यवर्षन्त सहसा रावणिं शैलपादपैः ॥६-७३-३५॥",
  "इन्द्रजित् तु तदा क्रुद्धो महातेजा महाबलः ।\nवानराणां शरीराणि व्यधमद् रावणात्मजः ॥६-७३-३६॥",
  "शरेणैकेन च हरीन् नव पञ्च च सप्त च ।\nबिभेद समरे क्रुद्धो राक्षसान् सम्प्रहर्षयन् ॥६-७३-३७॥",
  "स शरैः सूर्यसंकाशैः शातकुम्भविभूषणैः ।\nवानरान् समरे वीरः प्रममाथ सुदुर्जयः ॥६-७३-३८॥",
  "ते भिन्नगात्राः समरे वानराः शरपीडिताः ।\nपेतुर्मथितसंकल्पाः सुरैरिव महासुराः ॥६-७३-३९॥",
  "ते तपन्तमिवादित्यं घोरैर्बाणगभस्तिभिः ।\nअभ्यधावन्त संक्रुद्धाः संयुगे वानरर्षभाः ॥६-७३-४०॥",
  "ततस्तु वानराः सर्वे भिन्नदेहा विचेतसः ।\nव्यथिता विद्रवन्ति स्म रुधिरेण समुक्षिताः ॥६-७३-४१॥",
  "रामस्यार्थे पराक्रम्य वानरास्त्यक्तजीविताः ।\nनर्दन्तस्तेऽनिवृत्तास्तु समरे सशिलायुधाः ॥६-७३-४२॥",
  "ते द्रुमैः पर्वताग्रैश्च शिलाभिश्च प्लवंगमाः ।\nअभ्यवर्षन्त समरे रावणिं समवस्थिताः ॥६-७३-४३॥",
  "तं द्रुमाणां शिलानां च वर्षं प्राणहरं महत् ।\nव्यपोहत महातेजा रावणिः समितिंजयः ॥६-७३-४४॥",
  "ततः पावकसंकाशैः शरैराशीविषोपमैः ।\nवानराणामनीकानि बिभेद समरे प्रभुः ॥६-७३-४५॥",
  "अष्टादशशरैस्तीक्ष्णैः स विद्ध्वा गन्धमादनम् ।\nविव्याध नवभिश्चैव नलं दूरादवस्थितम् ॥६-७३-४६॥",
  "सप्तभिस्तु महावीर्यो मैन्दं मर्मविदारणैः ।\nपञ्चभिर्विशिखैश्चैव गजं विव्याध संयुगे ॥६-७३-४७॥",
  "जाम्बवन्तं तु दशभिर्नीलं त्रिंशद्भिरेव च ।\nसुग्रीवमृषभं चैव सोऽङ्गदं द्विविदं तथा ॥६-७३-४८॥",
  "घोरैर्दत्तवरैस्तीक्ष्णैर्निष्प्राणानकरोत् तदा ।\nअन्यानपि तथा मुख्यान् वानरान् बहुभिः शरैः ॥६-७३-४९॥",
  "अर्दयामास संक्रुद्धः कालाग्निरिव मूर्च्छितः ।\nस शरैः सूर्यसंकाशैः सुमुक्तैः शीघ्रगामिभिः ॥६-७३-५०॥",
  "वानराणामनीकानि निर्ममन्थ महारणे ।\nआकुलां वानरीं सेनां शरजालेन पीडिताम् ॥६-७३-५१॥",
  "हृष्टः स परया प्रीत्या ददर्श क्षतजोक्षिताम् ।\nपुनरेव महातेजा राक्षसेन्द्रात्मजो बली ॥६-७३-५२॥",
  "संसृज्य बाणवर्षं च शस्त्रवर्षं च दारुणम् ।\nममर्द वानरानीकं परितस्त्विन्द्रजिद् बली ॥६-७३-५३॥",
  "स्वसैन्यमुत्सृज्य समेत्य तूर्णं महाहवे वानरवाहिनीषु ।\nअदृश्यमानः शरजालमुग्रं ववर्ष नीलाम्बुधरो यथाम्बु ॥६-७३-५४॥",
  "ते शक्रजिद्बाणविशीर्णदेहा मायाहता विस्वरमुन्नदन्तः ।\nरणे निपेतुर्हरयोऽद्रिकल्पा यथेन्द्रवज्राभिहता नगेन्द्राः ॥६-७३-५५॥",
  "ते केवलं संददृशुः शिताग्रान् बाणान् रणे वानरवाहिनीषु ।\nमायाविगूढं च सुरेन्द्रशत्रुं न चात्र तं राक्षसमप्यपश्यन् ॥६-७३-५६॥",
  "ततः स रक्षोधिपतिर्महात्मा सर्वा दिशो बाणगणैः शिताग्रैः ।\nप्रच्छादयामास रविप्रकाशैर्विदारयामास च वानरेन्द्रान् ॥६-७३-५७॥",
  "स शूलनिस्त्रिंशपरश्वधानि व्याविद्धदीप्तानलसप्रभाणि ।\nसविस्फुलिङ्गोज्ज्वलपावकानि ववर्ष तीव्रं प्लवगेन्द्रसैन्ये ॥६-७३-५८॥",
  "ततो ज्वलनसंकाशैर्बाणैर्वानरयूथपाः ।\nताडिताः शक्रजिद्बाणैः प्रफुल्ला इव किंशुकाः ॥६-७३-५९॥",
  "तेऽन्योन्यमभिसर्पन्तो निनदन्तश्च विस्वरम् ।\nराक्षसेन्द्रास्त्रनिर्भिन्ना निपेतुर्वानरर्षभाः ॥६-७३-६०॥",
  "उदीक्षमाणा गगनं केचिन्नेत्रेषु ताडिताः ।\nशरैर्विविशुरन्योन्यं पेतुश्च जगतीतले ॥६-७३-६१॥",
  "हनूमन्तं च सुग्रीवमङ्गदं गन्धमादनम् ।\nजाम्बवन्तं सुषेणं च वेगदर्शिनमेव च ॥६-७३-६२॥",
  "मैन्दं च द्विविदं नीलं गवाक्षं गवयं तथा ।\nकेसरिं हरिलोमानं विद्युद्दंष्ट्रं च वानरम् ॥६-७३-६३॥",
  "सूर्याननं ज्योतिर्मुखं तथा दधिमुखं हरिम् ।\nपावकाक्षं नलं चैव कुमुदं चैव वानरम् ॥६-७३-६४॥",
  "प्रासैः शूलैः शितैर्बाणैरिन्द्रजिन्मन्त्रसंहितैः ।\nविव्याध हरिशार्दूलान् सर्वांस्तान् राक्षसोत्तमः ॥६-७३-६५॥",
  "स वै गदाभिर्हरियूथमुख्यान् निर्भिद्य बाणैस्तपनीयवर्णैः ।\nववर्ष रामं शरवृष्टिजालैः सलक्ष्मणं भास्कररश्मिकल्पैः ॥६-७३-६६॥",
  "स बाणवर्षैरभिवृष्यमाणो धारानिपातानिव तानचिन्त्य ।\nसमीक्षमाणः परमाद्भुतश्रीरामस्तदा लक्ष्मणमित्युवाच ॥६-७३-६७॥",
  "असौ पुनर्लक्ष्मण राक्षसेन्द्रो ब्रह्मास्त्रमाश्रित्य सुरेन्द्रशत्रुः ।\nनिपातयित्वा हरिसैन्यमस्मान्शितैः शरैरर्दयति प्रसक्तम् ॥६-७३-६८॥",
  "स्वयंभुवा दत्तवरो महात्मा समाहितोऽन्तर्हितभीमकायः ।\nकथं नु शक्यो युधि नष्टदेहो निहन्तुमद्येन्द्रजिदुद्यतास्त्रः ॥६-७३-६९॥",
  "मन्ये स्वयंभूर्भगवानचिन्त्यस्तस्यैतदस्त्रं प्रभवश्च योऽस्य ।\nबाणावपातं त्वमिहाद्य धीमन् मया सहाव्यग्रमनाः सहस्व ॥६-७३-७०॥",
  "प्रच्छादयत्येष हि राक्षसेन्द्रः सर्वा दिशः सायकवृष्टिजालैः ।\nएतच्च सर्वं पतिताग्र्यशूरं न भ्राजते वानरराजसैन्यम् ॥६-७३-७१॥",
  "आवां तु दृष्ट्वा पतितौ विसंज्ञौ निवृत्तयुद्धौ हतहर्षरोषौ ।\nध्रुवं प्रवेक्ष्यत्यमरारिवासमसौ समासाद्य रणाग्र्यलक्ष्मीम् ॥६-७३-७२॥",
  "ततस्तु ताविन्द्रजितोऽस्त्रजालैर्बभूवतुस्तत्र तदा विशस्तौ ।\nस चापि तौ तत्र विषादयित्वा ननाद हर्षाद् युधि राक्षसेन्द्रः ॥६-७३-७३॥",
  "ततस्तदा वानरसैन्यमेवं रामं च संख्ये सह लक्ष्मणेन ।\nविषादयित्वा सहसा विवेश पुरीं दशग्रीवभुजाभिगुप्ताम् ।\nसंस्तूयमानः स तु यातुधानैः पित्रे च सर्वं हृषितोऽभ्युवाच ॥६-७३-७४॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे त्रिसप्ततितमः सर्गः ॥६-७३॥"
]