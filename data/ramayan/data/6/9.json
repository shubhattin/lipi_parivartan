[
  "श्रीमद्वाल्मीकीयरामायणे युद्धकाण्डे विभीषणसमालोचनम् नाम नवमः सर्गः ॥६-९॥",
  "ततो निकुम्भो रभसः सूर्यशत्रुर्महाबलः ।\nसुप्तघ्नो यज्ञकोपश्च महापार्श्वमहोदरौ ॥६-९-१॥",
  "अग्निकेतुश्च दुर्धर्षो रश्मिकेतुश्च राक्षसः ।\nइन्द्रजिच्च महातेजा बलवान् रावणात्मजः ॥६-९-२॥",
  "प्रहस्तोऽथ विरूपाक्षो वज्रदंष्ट्रो महाबलः ।\nधूम्राक्षश्चातिकायश्च दुर्मुखश्चैव राक्षसः ॥६-९-३॥",
  "परिघान् पट्टिशान् शूलान् प्रासान् शक्तिपरश्वधान् ।\nचापानि च सुबाणानि खड्गांश्च विपुलाम्बुभान् ॥६-९-४॥",
  "प्रगृह्य परमक्रुद्धाः समुत्पत्य च राक्षसाः ।\nअब्रुवन् रावणं सर्वे प्रदीप्ता इव तेजसा ॥६-९-५॥",
  "अद्य रामं वधिष्यामः सुग्रीवं च सलक्ष्मणम् ।\nकृपणं च हनूमन्तं लङ्का येन प्रधर्षिता ॥६-९-६॥",
  "तान् गृहीतायुधान् सर्वान् वारयित्वा विभीषणः ।\nअब्रवीत् प्राञ्जलिर्वाक्यं पुनः प्रत्युपवेश्य तान् ॥६-९-७॥",
  "अप्युपायैस्त्रिभिस्तात योऽर्थः प्राप्तुं न शक्यते ।\nतस्य विक्रमकालांस्तान् युक्तानाहुर्मनीषिणः ॥६-९-८॥",
  "प्रमत्तेष्वभियुक्तेषु दैवेन प्रहतेषु च ।\nविक्रमास्तात सिद्ध्यन्ति परीक्ष्य विधिना कृताः ॥६-९-९॥",
  "अप्रमत्तं कथं तं तु विजिगीषुं बले स्थितम् ।\nजितरोषं दुराधर्षं तं धर्षयितुमिच्छथ ॥६-९-१०॥",
  "समुद्रं लङ्घयित्वा तु घोरं नदनदीपतिम् ।\nगतिं हनूमतो लोके को विद्यात् तर्कयेत वा ॥६-९-११॥",
  "बलान्यपरिमेयानि वीर्याणि च निशाचराः ।\nपरेषां सहसावज्ञा न कर्तव्या कथंचन ॥६-९-१२॥",
  "किं च राक्षसराजस्य रामेणापकृतं पुरा ।\nआजहार जनस्थानाद् यस्य भार्यां यशस्विनः ॥६-९-१३॥",
  "खरो यद्यतिवृत्तस्तु स रामेण हतो रणे ।\nअवश्यं प्राणिनां प्राणा रक्षितव्या यथाबलम् ॥६-९-१४॥",
  "एतन्निमित्तं वैदेही भयं नः सुमहद् भवेत् ।\nआहृता सा परित्याज्या कलहार्थे कृते नु किम् ॥६-९-१५॥",
  "न तु क्षमं वीर्यवता तेन धर्मानुवर्तिना ।\nवैरं निरर्थकं कर्तुं दीयतामस्य मैथिली ॥६-९-१६॥",
  "यावन्न सगजां साश्वां बहुरत्नसमाकुलाम् ।\nपुरीं दारयते बाणैर्दीयतामस्य मैथिली ॥६-९-१७॥",
  "यावत् सुघोरा महती दुर्धर्षा हरिवाहिनी ।\nनावस्कन्दति नो लङ्कां तावत् सीता प्रदीयताम् ॥६-९-१८॥",
  "विनश्येद्धि पुरी लङ्का शूराः सर्वे च राक्षसाः ।\nरामस्य दयिता पत्नी न स्वयं यदि दीयते ॥६-९-१९॥",
  "प्रसादये त्वां बन्धुत्वात् कुरुष्व वचनं मम ।\nहितं तथ्यं त्वहं ब्रूमि दीयतामस्य मैथिली ॥६-९-२०॥",
  "पुरा शरत्सूर्यमरीचिसंनिभान् नवाग्रपुङ्खान् सुदृढान् नृपात्मजः ।\nसृजत्यमोघान् विशिखान् वधाय ते प्रदीयतां दाशरथाय मैथिली ॥६-९-२१॥",
  "त्यजाशु कोपं सुखधर्मनाशनं भजस्व धर्मं रतिकीर्तिवर्धनम् ।\nप्रसीद जीवेम सपुत्रबान्धवाः प्रदीयतां दाशरथाय मैथिली ॥६-९-२२॥",
  "विभीषणवचः श्रुत्वा रावणो राक्षसेश्वरः ।\nविसर्जयित्वा तान् सर्वान् प्रविवेश स्वकं गृहम् ॥६-९-२३॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे नवमः सर्गः ॥६-९॥"
]