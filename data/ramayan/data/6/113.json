[
  "अथ श्रीमद्वाल्मीकीयरामायणे युद्धकाण्डे रावाणान्तःपुरपरिदेवनम् नाम त्रयोदशाधिकशततमः सर्गः ॥६-११३॥",
  "रावणं निहतं श्रुत्वा राघवेण महात्मना ।\nअन्तःपुराद् विनिष्पेतू राक्षस्यः शोककर्शिताः ॥६-११३-१॥",
  "वार्यमाणाः सुबहुशो वेष्टन्त्यः क्षितिपांसुषु ।\nविमुक्तकेश्यः शोकार्ता गावो वत्सहता इव ॥६-११३-२॥",
  "उत्तरेण विनिष्क्रम्य द्वारेण सह राक्षसैः ।\nप्रविश्यायोधनं घोरं विचिन्वन्त्यो हतं पतिम् ॥६-११३-३॥",
  "आर्यपुत्रेति वादिन्यो हा नाथेति च सर्वशः ।\nपरिपेतुः कबन्धाङ्कां महीं शोणितकर्दमाम् ॥६-११३-४॥",
  "ता बाष्पपरिपूर्णाक्ष्यो भर्तृशोकपराजिताः ।\nकरिण्य इव नर्दन्त्यः करेण्वो हतयूथपाः ॥६-११३-५॥",
  "ददृशुस्ता महाकायं महावीर्यं महाद्युतिम् ।\nरावणं निहतं भूमौ नीलाञ्जनचयोपमम् ॥६-११३-६॥",
  "ताः पतिं सहसा दृष्ट्वा शयानं रणपांसुषु ।\nनिपेतुस्तस्य गात्रेषु च्छिन्ना वनलता इव ॥६-११३-७॥",
  "बहुमानात् परिष्वज्य काचिदेनं रुरोद ह ।\nचरणौ काचिदालम्ब्य काचित् कण्ठेऽवलम्ब्य च ॥६-११३-८॥",
  "उत्क्षिप्य च भुजौ काचिद् भूमौ सुपरिवर्तते ।\nहतस्य वदनं दृष्ट्वा काचिन्मोहमुपागमत् ॥६-११३-९॥",
  "काचिदङ्के शिरः कृत्वा रुरोद मुखमीक्षती ।\nस्नापयन्ती मुखं बाष्पैस्तुषारैरिव पङ्कजम् ॥६-११३-१०॥",
  "एवमार्ताः पतिं दृष्ट्वा रावणं निहतं भुवि ।\nचुक्रुशुर्बहुधा शोकाद् भूयस्ताः पर्यदेवयन् ॥६-११३-११॥",
  "येन वित्रासितः शक्रो येन वित्रासितो यमः ।\nयेन वैश्रवणो राजा पुष्पकेण वियोजितः ॥६-११३-१२॥",
  "गन्धर्वाणामृषीणां च सुराणां च महात्मनाम् ।\nभयं येन रणे दत्तं सोऽयं शेते रणे हतः ॥६-११३-१३॥",
  "असुरेभ्यः सुरेभ्यो वा पन्नगेभ्योऽपि वा तथा ।\nभयं यो न विजानाति तस्येदं मानुषाद् भयम् ॥६-११३-१४॥",
  "अवध्यो देवतानां यस्तथा दानवरक्षसाम् ।\nहतः सोऽयं रणे शेते मानुषेण पदातिना ॥६-११३-१५॥",
  "यो न शक्यः सुरैर्हन्तुं न यक्षैर्नासुरैस्तथा ।\nसोऽयं कश्चिदिवासत्त्वो मृत्युं मर्त्येन लम्भितः ॥६-११३-१६॥",
  "एवं वदन्त्यो रुरुदुस्तस्य ता दुःखिताः स्त्रियः ।\nभूय एव च दुःखार्ता विलेपुश्च पुनः पुनः ॥६-११३-१७॥",
  "अशृण्वता तु सुहृदां सततं हितवादिनाम् ।\nमरणायाहृता सीता राक्षसाश्च निपातिताः ।\nएताः सममिदानीं ते वयमात्मा च पातितः ॥६-११३-१८॥",
  "ब्रुवाणोऽपि हितं वाक्यमिष्टो भ्राता विभीषणः ।\nदृष्टं परुषितो मोहात् त्वयाऽऽत्मवधकांक्षिणा ॥६-११३-१९॥",
  "यदि निर्यातिता ते स्यात् सीता रामाय मैथिली ।\nन नः स्याद् व्यसनं घोरमिदं मूलहरं महत् ॥६-११३-२०॥",
  "वृत्तकामो भवेद् भ्राता रामो मित्रकुलं भवेत् ।\nवयं चाविधवाः सर्वाः सकामा न च शत्रवः ॥६-११३-२१॥",
  "त्वया पुनर्नृशंसेन सीतां संरुन्धता बलात् ।\nराक्षसा वयमात्मा च त्रयं तुल्यं निपातितम् ॥६-११३-२२॥",
  "न कामकारः कामं वा तव राक्षसपुंगव ।\nदैवं चेष्टयते सर्वं हतं दैवेन हन्यते ॥६-११३-२३॥",
  "वानराणां विनाशोऽयं राक्षसानां च ते रणे ।\nतव चैव महाबाहो दैवयोगादुपागतः ॥६-११३-२४॥",
  "नैवार्थेन च कामेन विक्रमेण न चाज्ञया ।\nशक्या दैवगतिर्लोके निवर्तयितुमुद्यता ॥६-११३-२५॥",
  "विलेपुरेवं दीनास्ता राक्षसाधिपयोषितः ।\nकुरर्य इव दुःखार्ता बाष्पपर्याकुलेक्षणाः ॥६-११३-२६॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे रावाणान्तःपुरपरिदेवनम् नाम त्रयोदशाधिकशततमः सर्गः ॥६-११३॥"
]