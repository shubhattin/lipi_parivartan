[
  "अथ श्रीमद्वाल्मीकीयरामायणे युद्धकाण्डे समुद्रसंक्षोभः नाम एकविंशः सर्गः ॥६-२१॥",
  "ततः सागरवेलायां दर्भानास्तीर्य राघवः ।\nअञ्जलिं प्राङ्मुखः कृत्वा प्रतिशिश्ये महोदधेः ॥६-२१-१॥",
  "बाहुं भुजङ्गभोगाभमुपधायारिसूदनः ।\nजातरूपमयैश्चैव भूषणैर्भूषितं पुरा ॥६-२१-२॥",
  "मणिकाञ्चनकेयूरमुक्ताप्रवरभूषणैः ।\nभुजैः परमनारीणामभिमृष्टमनेकधा ॥६-२१-३॥",
  "चन्दनागुरुभिश्चैव पुरस्तादभिसेवितम् ।\nबालसूर्यप्रकाशैश्च चन्दनैरुपशोभितम् ॥६-२१-४॥",
  "शयने चोत्तमाङ्गेन सीतायाः शोभितं पुरा ।\nतक्षकस्येव सम्भोगं गङ्गाजलनिषेवितम् ॥६-२१-५॥",
  "संयुगे युगसंकाशं शत्रूणां शोकवर्धनम् ।\nसुहृदां नन्दनं दीर्घं सागरान्तव्यपाश्रयम् ॥६-२१-६॥",
  "अस्यता च पुनः सव्यं ज्याघातविहतत्वचम् ।\nदक्षिणो दक्षिणं बाहुं महापरिघसंनिभम् ॥६-२१-७॥",
  "गोसहस्रप्रदातारं ह्युपधाय भुजं महत् ।\nअद्य मे तरणं वाथ मरणं सागरस्य वा ॥६-२१-८॥",
  "इति रामो धृतिं कृत्वा महाबाहुर्महोदधिम् ।\nअधिशिष्ये च विधिवत् प्रयतो नियतो मुनिः ॥६-२१-९॥",
  "तस्य रामस्य सुप्तस्य कुशास्तीर्णे महीतले ।\nनियमादप्रमत्तस्य निशास्तिस्रोऽभिजग्मतुः ॥६-२१-१०॥",
  "स त्रिरात्रोषितस्तत्र नयज्ञो धर्मवत्सलः ।\nउपासत तदा रामः सागरं सरितां पतिम् ॥६-२१-११॥",
  "न च दर्शयते रूपं मन्दो रामस्य सागरः ।\nप्रयतेनापि रामेण यथार्हमभिपूजितः ॥६-२१-१२॥",
  "समुद्रस्य ततः क्रुद्धो रामो रक्तान्तलोचनः ।\nसमीपस्थमुवाचेदं लक्ष्मणं शुभलक्षणम् ॥६-२१-१३॥",
  "अवलेपः समुद्रस्य न दर्शयति यः स्वयम् ।\nप्रशमश्च क्षमा चैव आर्जवं प्रियवादिता ॥६-२१-१४॥",
  "असामर्थ्यफला ह्येते निर्गुणेषु सतां गुणाः ।\nआत्मप्रशंसिनं दुष्टं धृष्टं विपरिधावकम् ॥६-२१-१५॥",
  "सर्वत्रोत्सृष्टदण्डं च लोकः सत्कुरुते नरम् ।\nन साम्ना शक्यते कीर्तिर्न साम्ना शक्यते यशः ॥६-२१-१६॥",
  "प्राप्तुं लक्ष्मण लोकेऽस्मिञ्जयो वा रणमूर्धनि ।\nअद्य मद्बाणनिर्भग्नैर्मकरैर्मकरालयम् ॥६-२१-१७॥",
  "निरुद्धतोयं सौमित्रे प्लवद्भिः पश्य सर्वतः ।\nभोगिनां पश्य भोगानि मया भिन्नानि लक्ष्मण ॥६-२१-१८॥",
  "महाभोगानि मत्स्यानां करिणां च करानिह ।\nसशङ्खशुक्तिकाजालं समीनमकरं तथा ॥६-२१-१९॥",
  "अद्य युद्धेन महता समुद्रं परिशोषये ।\nक्षमया हि समायुक्तं मामयं मकरालयः ॥६-२१-२०॥",
  "असमर्थं विजानाति धिक् क्षमामीदृशे जने ।\nन दर्शयति साम्ना मे सागरो रूपमात्मनः ॥६-२१-२१॥",
  "चापमानय सौमित्रे शरांश्चाशीविषोपमान् ।\nसमुद्रं शोषयिष्यामि पद्भ्यां यान्तु प्लवंगमाः ॥६-२१-२२॥",
  "अद्याक्षोभ्यमपि क्रुद्धः क्षोभयिष्यामि सागरम् ।\nवेलासु कृतमर्यादं सहस्रोर्मिसमाकुलम् ॥६-२१-२३॥",
  "निर्मर्यादं करिष्यामि सायकैर्वरुणालयम् ।\nमहार्णवं क्षोभयिष्ये महादानवसंकुलम् ॥६-२१-२४॥",
  "एवमुक्त्वा धनुष्पाणिः क्रोधविस्फारितेक्षणः ।\nबभूव रामो दुर्धर्षो युगान्ताग्निरिव ज्वलन् ॥६-२१-२५॥",
  "सम्पीड्य च धनुर्घोरं कम्पयित्वा शरैर्जगत् ।\nमुमोच विशिखानुग्रान् वज्रानिव शतक्रतुः ॥६-२१-२६॥",
  "ते ज्वलन्तो महावेगास्तेजसा सायकोत्तमाः ।\nप्रविशन्ति समुद्रस्य जलं वित्रस्तपन्नगम् ॥६-२१-२७॥",
  "तोयवेगः समुद्रस्य समीनमकरो महान् ।\nस बभूव महाघोरः समारुतरवस्तथा ॥६-२१-२८॥",
  "महोर्मिमालाविततः शङ्खशुक्तिसमावृतः ।\nसधूमः परिवृत्तोर्मिः सहसासीन्महोदधिः ॥६-२१-२९॥",
  "व्यथिताः पन्नगाश्चासन् दीप्तास्या दीप्तलोचनाः ।\nदानवाश्च महावीर्याः पातालतलवासिनः ॥६-२१-३०॥",
  "ऊर्मयः सिन्धुराजस्य सनक्रमकरास्तथा ।\nविन्ध्यमन्दरसंकाशाः समुत्पेतुः सहस्रशः ॥६-२१-३१॥",
  "आघूर्णिततरङ्गौघः सम्भ्रान्तोरगराक्षसः ।\nउद्वर्तितमहाग्राहः सघोषो वरुणालयः ॥६-२१-३२॥",
  "ततस्तु तं राघवमुग्रवेगं प्रकर्षमाणं धनुरप्रमेयम् ।\nसौमित्रिरुत्पत्य विनिःश्वसन्तं मामेति चोक्त्वा धनुराललम्बे ॥६-२१-३३॥",
  "एतद्विनापि ह्युदधेस्तवाद्य सम्पत्स्यते वीरतमस्य कार्यम् ।\nभवद्विधाः क्रोधवशं न यान्ति दीर्घं भवान् पश्यतु साधुवृत्तम् ॥६-२१-३४॥",
  "अन्तर्हितैश्चापि तथान्तरिक्षे ब्रह्मर्षिभिश्चैव सुरर्षिभिश्च ।\nशब्दः कृतः कष्टमिति ब्रुवद्भिर्मामेति चोक्त्वा महता स्वरेण ॥६-२१-३५॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे समुद्रसंक्षोभः नाम एकविंशः सर्गः ॥६-२१॥"
]