[
  "अथ श्रीमद्वाल्मीकीयरामायणे युद्धकाण्डे कपिबलावेक्षणम् नाम षड्विंशः सर्गः ॥६-२६॥",
  "तद्वचः सत्यमक्लीबं सारणेनाभिभाषितम् ।\nनिशम्य रावणो राजा प्रत्यभाषत सारणम् ॥६-२६-१॥",
  "यदि मामभियुञ्जीरन् देवगन्धर्वदानवाः ।\nनैव सीतामहं दद्यां सर्वलोकभयादपि ॥६-२६-२॥",
  "त्वं तु सौम्य परित्रस्तो हरिभिः पीडितो भृशम् ।\nप्रतिप्रदानमद्यैव सीतायाः साधु मन्यसे ॥६-२६-३॥",
  "को हि नाम सपत्नो मां समरे जेतुमर्हति ।\nइत्युक्त्वा परुषं वाक्यं रावणो राक्षसाधिपः ॥६-२६-४॥",
  "आरुरोह ततः श्रीमान् प्रासादं हिमपाण्डुरम् ।\nबहुतालसमुत्सेधं रावणोऽथ दिदृक्षया ॥६-२६-५॥",
  "ताभ्यां चराभ्यां सहितो रावणः क्रोधमूर्च्छितः ।\nपश्यमानः समुद्रं तं पर्वतांश्च वनानि च ॥६-२६-६॥",
  "ददर्श पृथिवीदेशं सुसम्पूर्णं प्लवंगमैः ।\nतदपारमसह्यं च वानराणां महाबलम् ॥६-२६-७॥",
  "आलोक्य रावणो राजा परिपप्रच्छ सारणम् ।\nएषां के वानरा मुख्याः के शूराः के महाबलाः ॥६-२६-८॥",
  "के पूर्वमभिवर्तन्ते महोत्साहाः समन्ततः ।\nकेषां शृणोति सुग्रीवः के वा यूथपयूथपाः ॥६-२६-९॥",
  "सारणाचक्ष्व मे सर्वं किंप्रभावाः प्लवंगमाः ।\nसारणो राक्षसेन्द्रस्य वचनं परिपृच्छतः ॥६-२६-१०॥",
  "आबभाषेऽथ मुख्यज्ञो मुख्यांस्तत्र वनौकसः ।\nएष योऽभिमुखो लङ्कां नर्दंस्तिष्ठति वानरः ॥६-२६-११॥",
  "यूथपानां सहस्राणां शतेन परिवारितः ।\nयस्य घोषेण महता सप्राकारा सतोरणा ॥६-२६-१२॥",
  "लङ्का प्रतिहता सर्वा सशैलवनकानना ।\nसर्वशाखामृगेन्द्रस्य सुग्रीवस्य महात्मनः ॥६-२६-१३॥",
  "बलाग्रे तिष्ठते वीरो नीलो नामैष यूथपः ।\nबाहू प्रगृह्य यः पद्भ्यां महीं गच्छति वीर्यवान् ॥६-२६-१४॥",
  "लङ्कामभिमुखः कोपादभीक्ष्णं च विजृम्भते ।\nगिरिशृङ्गप्रतीकाशः पद्मकिंजल्कसंनिभः ॥६-२६-१५॥",
  "स्फोटयत्यतिसंरब्धो लाङ्गूलं च पुनः पुनः ।\nयस्य लाङ्गूलशब्देन स्वनन्ति प्रदिशो दश ॥६-२६-१६॥",
  "एष वानरराजेन सुग्रीवेणाभिषेचितः ।\nयुवराजोऽङ्गदो नाम त्वामाह्वयति संयुगे ॥६-२६-१७॥",
  "वालिनः सदृशः पुत्रः सुग्रीवस्य सदा प्रियः ।\nराघवार्थे पराक्रान्तः शक्रार्थे वरुणो यथा ॥६-२६-१८॥",
  "एतस्य सा मतिः सर्वा यद् दृष्टा जनकात्मजा ।\nहनूमता वेगवता राघवस्य हितैषिणा ॥६-२६-१९॥",
  "बहूनि वानरेन्द्राणामेष यूथानि वीर्यवान् ।\nपरिगृह्याभियाति त्वां स्वेनानीकेन मर्दितुम् ॥६-२६-२०॥",
  "अनुवालिसुतस्यापि बलेन महता वृतः ।\nवीरस्तिष्ठति संग्रामे सेतुहेतुरयं नलः ॥६-२६-२१॥",
  "ये तु विष्टभ्य गात्राणि क्ष्वेडयन्ति नदन्ति च ।\nउत्थाय च विजृम्भन्ते क्रोधेन हरिपुङ्गवाः ॥६-२६-२२॥",
  "एते दुष्प्रसहा घोराश्चण्डाश्चण्डपराक्रमाः ।\nअष्टौ शतसहस्राणि दशकोटिशतानि च ।\nय एनमनुगच्छन्ति वीराश्चन्दनवासिनः ॥६-२६-२३॥",
  "एषैवाशंसते लङ्कां स्वेनानीकेन मर्दितुम् ।\nश्वेतो रजतसंकाशश्चपलो भीमविक्रमः ॥६-२६-२४॥",
  "बुद्धिमान् वानरः शूरस्त्रिषु लोकेषु विश्रुतः ।\nतूर्णं सुग्रीवमागम्य पुनर्गच्छति वानरः ॥६-२६-२५॥",
  "विभजन् वानरीं सेनामनीकानि प्रहर्षयन् ।\nयः पुरा गोमतीतीरे रम्यं पर्येति पर्वतम् ॥६-२६-२६॥",
  "नाम्ना संरोचनो नाम नानानगयुतो गिरिः ।\nतत्र राज्यं प्रशास्त्येष कुमुदो नाम यूथपः ॥६-२६-२७॥",
  "योऽसौ शतसहस्राणि सहर्षं परिकर्षति ।\nयस्य वाला बहुव्यामा दीर्घलाङ्गूलमाश्रिताः ॥६-२६-२८॥",
  "ताम्राः पीताः सिताः श्वेताः प्रकीर्णा घोरदर्शनाः ।\nअदीनो वानरश्चण्डः संग्राममभिकाङ्क्षति ।\nएषोऽप्याशंसते लङ्कां स्वेनानीकेन मर्दितुम् ॥६-२६-२९॥",
  "यस्त्वेष सिंहसंकाशः कपिलो दीर्घकेसरः ।\nनिभृतः प्रेक्षते लङ्कां दिधक्षन्निव चक्षुषा ॥६-२६-३०॥",
  "विन्ध्यं कृष्णगिरिं सह्यं पर्वतं च सुदर्शनम् ।\nराजन् सततमध्यास्ते स रम्भो नाम यूथपः ।\nशतं शतसहस्राणां त्रिंशच्च हरिपुङ्गवाः ॥६-२६-३१॥",
  "यं यान्तं वानरा घोराश्चण्डाश्चण्डपराक्रमाः ।\nपरिवार्यानुगच्छन्ति लङ्कां मर्दितुमोजसा ॥६-२६-३२॥",
  "यस्तु कर्णौ विवृणुते जृम्भते च पुनः पुनः ।\nन तु संविजते मृत्योर्न च सेनां प्रधावति ॥६-२६-३३॥",
  "प्रकम्पते च रोषेण तिर्यक् च पुनरीक्षते ।\nपश्य लाङ्गूलविक्षेपं क्ष्वेडत्येष महाबलः ॥६-२६-३४॥",
  "महाजवो वीतभयो रम्यं साल्वेयपर्वतम् ।\nराजन् सततमध्यास्ते शरभो नाम यूथपः ॥६-२६-३५॥",
  "एतस्य बलिनः सर्वे विहारा नाम यूथपाः ।\nराजन् शतसहस्राणि चत्वारिंशत्तथैव च ॥६-२६-३६॥",
  "यस्तु मेघ इवाकाशं महानावृत्य तिष्ठति ।\nमध्ये वानरवीराणां सुराणामिव वासवः ॥६-२६-३७॥",
  "भेरीणामिव संनादो यस्यैष श्रूयते महान् ।\nघोषः शाखामृगेन्द्राणां संग्राममभिकाङ्क्षताम् ॥६-२६-३८॥",
  "एष पर्वतमध्यास्ते पारियात्रमनुत्तमम् ।\nयुद्धे दुष्प्रसहो नित्यं पनसो नाम यूथपः ॥६-२६-३९॥",
  "एनं शतसहस्राणां शतार्धं पर्युपासते ।\nयूथपा यूथपश्रेष्ठं येषां यूथानि भागशः ॥६-२६-४०॥",
  "यस्तु भीमां प्रवल्गन्तीं चमूं तिष्ठति शोभयन् ।\nस्थितां तीरे समुद्रस्य द्वितीय इव सागरः ॥६-२६-४१॥",
  "एष दर्दुरसंकाशो विनतो नाम यूथपः ।\nपिबंश्चरति यो वेणां नदीनामुत्तमां नदीम् ॥६-२६-४२॥",
  "षष्टिः शतसहस्राणि बलमस्य प्लवंगमाः ।\nत्वामाह्वयति युद्धाय क्रोधनो नाम वानरः ॥६-२६-४३॥",
  "विक्रान्ता बलवन्तश्च यथा यूथानि भागशः ।\nयस्तु गैरिकवर्णाभं वपुः पुष्यति वानरः ॥६-२६-४४॥",
  "अवमत्य सदा सर्वान् वानरान् बलदर्पितः ।\nगवयो नाम तेजस्वी त्वां क्रोधादभिवर्तते ॥६-२६-४५॥",
  "एनं शतसहस्राणि सप्ततिः पर्युपासते ।\nएषैवाशंसते लङ्कां स्वेनानीकेन मर्दितुम् ॥६-२६-४६॥",
  "एते दुष्प्रसहा वीरा येषां संख्या न विद्यते ।\nयूथपा यूथपश्रेष्ठास्तेषां यूथानि भागशः ॥६-२६-४७॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे कपिबलावेक्षणम् नाम षड्विंशः सर्गः ॥६-२६॥"
]