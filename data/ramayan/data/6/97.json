[
  "श्रीमद्वाल्मीकीयरामायणे युद्धकाण्डे विरूपाक्षवधः नाम सप्तनवतितमः सर्गः ॥६-९७॥",
  "हन्यमाने बले तूर्णमन्योन्यं ते महामृधे ।\nसरसीव महाघर्मे सूपक्षीणे बभूवतुः ॥६-९७-१॥",
  "स्वबलस्य तु घातेन विरूपाक्षवधेन च ।\nबभूव द्विगुणं क्रुद्धो रावणो राक्षसाधिपः ॥६-९७-२॥",
  "प्रक्षीणं स्वबलं दृष्ट्वा वध्यमानं वलीमुखैः ।\nबभूवास्य व्यथा युद्धे दृष्ट्वा दैवविपर्ययम् ॥६-९७-३॥",
  "उवाच च समीपस्थं महोदरमनन्तरम् ।\nअस्मिन् काले महाबाहो जयाशा त्वयि मे स्थिता ॥६-९७-४॥",
  "जहि शत्रुचमूं वीर दर्शयाद्य पराक्रमम् ।\nभर्तृपिण्डस्य कालोऽयं निर्वेष्टुं साधु युध्यताम् ॥६-९७-५॥",
  "एवमुक्तस्तथेत्युक्त्वा राक्षसेन्द्रो महोदरः ।\nप्रविवेशारिसेनां स पतङ्ग इव पावकम् ॥६-९७-६॥",
  "ततः स कदनं चक्रे वानराणां महाबलः ।\nभर्तृवाक्येन तेजस्वी स्वेन वीर्येण चोदितः ॥६-९७-७॥",
  "वानराश्च महासत्त्वाः प्रगृह्य विपुलाः शिलाः ।\nप्रविश्यारिबलं भीमं जघ्नुस्ते सर्वराक्षसान् ॥६-९७-८॥",
  "महोदरः सुसंक्रुद्धः शरैः काञ्चनभूषणैः ।\nचिच्छेद पाणिपादोरु वानराणां महाहवे ॥६-९७-९॥",
  "ततस्ते वानराः सर्वे राक्षसैरर्दिता भृशम् ।\nदिशो दश द्रुताः केचित् केचित् सुग्रीवमाश्रिताः ॥६-९७-१०॥",
  "प्रभग्नं समरे दृष्ट्वा वानराणां महाबलम् ।\nअभिदुद्राव सुग्रीवो महोदरमनन्तरम् ॥६-९७-११॥",
  "प्रगृह्य विपुलां घोरां महीधरसमां शिलाम् ।\nचिक्षेप च महातेजास्तद्वधाय हरीश्वरः ॥६-९७-१२॥",
  "तामापतन्तीं सहसा शिलां दृष्ट्वा महोदरः ।\nअसम्भ्रान्तस्ततो बाणैर्निर्बिभेद दुरासदाम् ॥६-९७-१३॥",
  "रक्षसा तेन बाणौघैर्निकृत्ता सा सहस्रधा ।\nनिपपात तदा भूमौ गृध्रचक्रमिवाकुलम् ॥६-९७-१४॥",
  "तां तु भिन्नां शिलां दृष्ट्वा सुग्रीवः क्रोधमूर्च्छितः ।\nसालमुत्पाट्य चिक्षेप तं स चिच्छेद नैकधा ॥६-९७-१५॥",
  "शरैश्च विददारैनं शूरः परबलार्दनः ।\nस ददर्श ततः क्रुद्धः परिघं पतितं भुवि ॥६-९७-१६॥",
  "आविध्य तु स तं दीप्तं परिघं तस्य दर्शयन् ।\nपरिघेणोग्रवेगेन जघानास्य हयोत्तमान् ॥६-९७-१७॥",
  "तस्माद्धतहयाद् वीरः सोऽवप्लुत्य महारथात् ।\nगदां जग्राह संक्रुद्धो राक्षसोऽथ महोदरः ॥६-९७-१८॥",
  "गदापरिघहस्तौ तौ युधि वीरौ समीयतुः ।\nनर्दन्तौ गोवृषप्रख्यौ घनाविव सविद्युतौ ॥६-९७-१९॥",
  "ततः क्रुद्धो गदां तस्मै चिक्षेप रजनीचरः ।\nज्वलन्तीं भास्कराभासां सुग्रीवाय महोदरः ॥६-९७-२०॥",
  "गदां तां सुमहाघोरामापतन्तीं महाबलः ।\nसुग्रीवो रोषताम्राक्षः समुद्यम्य महाहवे ॥६-९७-२१॥",
  "आजघान गदां तस्य परिघेण हरीश्वरः ।\nपपात तरसा भिन्नः परिघस्तस्य भूतले ॥६-९७-२२॥",
  "ततो जग्राह तेजस्वी सुग्रीवो वसुधातलात् ।\nआयसं मुसलं घोरं सर्वतो हेमभूषितम् ॥६-९७-२३॥",
  "स तमुद्यम्य चिक्षेप सोऽप्यस्य प्राक्षिपद् गदाम् ।\nभिन्नावन्योन्यमासाद्य पेततुस्तौ महीतले ॥६-९७-२४॥",
  "ततो भिन्नप्रहरणौ मुष्टिभ्यां तौ समीयतुः ।\nतेजोबलसमाविष्टौ दीप्ताविव हुताशनौ ॥६-९७-२५॥",
  "जघ्नतुस्तौ तदान्योन्यं नदन्तौ च पुनः पुनः ।\nतलैश्चान्योन्यमासाद्य पेततुश्च महीतले ॥६-९७-२६॥",
  "उत्पेततुस्तदा तूर्णं जघ्नतुश्च परस्परम् ।\nभुजैश्चिक्षिपतुर्वीरावन्योन्यमपराजितौ ॥६-९७-२७॥",
  "जग्मतुस्तौ श्रमं वीरौ बाहुयुद्धे परंतपौ ।\nआजहार तदा खड्गमदूरपरिवर्तिनम् ॥६-९७-२८॥",
  "राक्षसश्चर्मणा सार्धं महावेगो महोदरः ।\nतथैव च महाखड्गं चर्मणा पतितं सह ।\nजग्राह वानरश्रेष्ठः सुग्रीवो वेगवत्तरः ॥६-९७-२९॥",
  "ततो रोषपरीताङ्गौ नदन्तावभ्यधावताम् ।\nउद्यतासी रणे हृष्टौ युधि शस्त्रविशारदौ ॥६-९७-३०॥",
  "दक्षिणं मण्डलं चोभौ सुतूर्णं सम्परीयतुः ।\nअन्योन्यमभिसंक्रुद्धौ जये प्रणिहितावुभौ ॥६-९७-३१॥",
  "स तु शूरो महावेगो वीर्यश्लाघी महोदरः ।\nमहावर्मणि तं खड्गं पातयामास दुर्मतिः ॥६-९७-३२॥",
  "लग्नमुत्कर्षतः खड्गं खड्गेन कपिकुञ्जरः ।\nजहार सशिरस्त्राणं कुण्डलोपगतं शिरः ॥६-९७-३३॥",
  "निकृत्तशिरसस्तस्य पतितस्य महीतले ।\nतद् बलं राक्षसेन्द्रस्य दृष्ट्वा तत्र न दृश्यते ॥६-९७-३४॥",
  "हत्वा तं वानरैः सार्धं ननाद मुदितो हरिः ।\nचुक्रोध च दशग्रीवो बभौ हृष्टश्च राघवः ॥६-९७-३५॥",
  "विषण्णवदनाः सर्वे राक्षसा दीनचेतसः ।\nविद्रवन्ति ततः सर्वे भयवित्रस्तचेतसः ॥६-९७-३६॥",
  "महोदरं तं विनिपात्य भूमौ महागिरेः कीर्णमिवैकदेशम् ।\nसूर्यात्मजस्तत्र रराज लक्ष्म्या सूर्यः स्वतेजोभिरिवाप्रधृष्यः ॥६-९७-३७॥",
  "अथ विजयमवाप्य वानरेन्द्रः समरमुखे सुरसिद्धयक्षसङ्घैः ।\nअवनितलगतैश्च भूतसङ्घैर्हरुषसमाकुलितैर्निरीक्ष्यमाणः ॥६-९७-३८॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्तनवतितमः सर्गः ॥६-९७॥"
]