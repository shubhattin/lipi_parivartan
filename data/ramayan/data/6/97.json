[
  "अथ श्रीमद्वाल्मीकीयरामायणे युद्धकाण्डे विरूपाक्षवधः नाम सप्तनवतितमः सर्गः ॥६-९७॥",
  "तथा तैः कृत्तगात्रैस्तु दशग्रीवेण मार्गणैः ।\nबभूव वसुधा तत्र प्रकीर्णा हरिभिस्तदा ॥६-९७-१॥",
  "रावणस्याप्रसह्यं तं शरसम्पातमेकतः ।\nन शेकुः सहितुं दीप्तं पतङ्गा ज्वलनं यथा ॥६-९७-२॥",
  "तेऽर्दिता निशितैर्बाणैः क्रोशन्तो विप्रदुद्रुवुः ।\nपावकार्चिः समाविष्टा दह्यमाना यथा गजाः ॥६-९७-३॥",
  "प्लवंगानामनीकानि महाभ्राणीव मारुतः ।\nसंययौ समरे तस्मिन् विधमन् रावणः शरैः ॥६-९७-४॥",
  "कदनं तरसा कृत्वा राक्षसेन्द्रो वनौकसाम् ।\nआससाद ततो युद्धे त्वरितं राघवं रणे ॥६-९७-५॥",
  "सुग्रीवस्तान् कपीन् दृष्ट्वा भग्नान् विद्रावितान् रणे ।\nगुल्मे सुषेणं निक्षिप्य चक्रे युद्धे द्रुतं मनः ॥६-९७-६॥",
  "आत्मनः सदृशं वीरं स तं निक्षिप्य वानरम् ।\nसुग्रीवोऽभिमुखं शत्रुं प्रतस्थे पादपायुधः ॥६-९७-७॥",
  "पार्श्वतः पृष्ठतश्चास्य सर्वे वानरयूथपाः ।\nअनुजग्मुर्महाशैलान् विविधांश्च वनस्पतीन् ॥६-९७-८॥",
  "ननर्द युधि सुग्रीवः स्वरेण महता महान् ।\nपोथयन् विविधांश्चान्यान् ममन्थोत्तमराक्षसान् ॥६-९७-९॥",
  "ममर्द च महाकायो राक्षसान् वानरेश्वरः ।\nयुगान्तसमये वायुः प्रवृद्धानगमानिव ॥६-९७-१०॥",
  "राक्षसानामनीकेषु शैलवर्षं ववर्ष ह ।\nअश्मवर्षं यथा मेघः पक्षिसङ्घेषु कानने ॥६-९७-११॥",
  "कपिराजविमुक्तैस्तैः शैलवर्षैस्तु राक्षसाः ।\nविकीर्णशिरसः पेतुर्विकीर्णा इव पर्वताः ॥६-९७-१२॥",
  "अथ संक्षीयमाणेषु राक्षसेषु समन्ततः ।\nसुग्रीवेण प्रभग्नेषु नदत्सु च पतत्सु च ॥६-९७-१३॥",
  "विरूपाक्षः स्वकं नाम धन्वी विश्राव्य राक्षसः ।\nरथादाप्लुत्य दुर्धर्षो गजस्कन्धमुपारुहत् ॥६-९७-१४॥",
  "स तं द्विपमथारुह्य विरूपाक्षो महाबलः ।\nननर्द भीमनिर्ह्रादं वानरानभ्यधावत ॥६-९७-१५॥",
  "सुग्रीवे स शरान् घोरान् विससर्ज चमूमुखे ।\nस्थापयामास चोद्विग्नान् राक्षसान् सम्प्रहर्षयन् ॥६-९७-१६॥",
  "सोऽतिविद्धः शितैर्बाणैः कपीन्द्रस्तेन रक्षसा ।\nचुक्रोश च महाक्रोधो वधे चास्य मनो दधे ॥६-९७-१७॥",
  "ततः पादपमुद्धृत्य शूरः सम्प्रधनो हरिः ।\nअभिपत्य जघानास्य प्रमुखे तं महागजम् ॥६-९७-१८॥",
  "स तु प्रहाराभिहतः सुग्रीवेण महागजः ।\nअपासर्पद् धनुर्मात्रं निषसाद ननाद च ॥६-९७-१९॥",
  "गजात् तु मथितात् तूर्णमपक्रम्य स वीर्यवान् ।\nराक्षसोऽभिमुखः शत्रुं प्रत्युद्गम्य ततः कपिम् ॥६-९७-२०॥",
  "आर्षभं चर्म खड्गं च प्रगृह्य लघुविक्रमः ।\nभर्त्सयन्निव सुग्रीवमाससाद व्यवस्थितम् ॥६-९७-२१॥",
  "स हि तस्याभिसंक्रुद्धः प्रगृह्य विपुलां शिलाम् ।\nविरूपाक्षस्य चिक्षेप सुग्रीवो जलदोपमाम् ॥६-९७-२२॥",
  "स तां शिलामापतन्तीं दृष्ट्वा राक्षसपुंगवः ।\nअपक्रम्य सुविक्रान्तः खड्गेन प्राहरत् तदा ॥६-९७-२३॥",
  "तेन खड्गप्रहारेण रक्षसा बलिना हतः ।\nमुहूर्तमभवद् भूमौ विसंज्ञ इव वानरः ॥६-९७-२४॥",
  "सहसा स तदोत्पत्य राक्षसस्य महाहवे ।\nमुष्टिं संवर्त्य वेगेन पातयामास वक्षसि ॥६-९७-२५॥",
  "मुष्टिप्रहाराभिहतो विरूपाक्षो निशाचरः ।\nतेन खड्गेन संक्रुद्धः सुग्रीवस्य चमूमुखे ॥६-९७-२६॥",
  "कवचं पातयामास पद्भ्यामभिहतोऽपतत् ।\nस समुत्थाय पतितः कपिस्तस्य व्यसर्जयत् ॥६-९७-२७॥",
  "तलप्रहारमशनेः समानं भीमनिःस्वनम् ।\nतलप्रहारं तद् रक्षः सुग्रीवेण समुद्यतम् ॥६-९७-२८॥",
  "नैपुण्यान्मोचयित्वैनं मुष्टिनोरसि ताडयत् ।\nततस्तु संक्रुद्धतरः सुग्रीवो वानरेश्वरः ॥६-९७-२९॥",
  "मोक्षितं चात्मनो दृष्ट्वा प्रहारं तेन रक्षसा ।\nस ददर्शान्तरं तस्य विरूपाक्षस्य वानरः ॥६-९७-३०॥",
  "ततोऽन्यं पातयत् क्रोधाच्छङ्खदेशे महातलम् ।\nमहेन्द्राशनिकल्पेन तलेनाभिहतः क्षितौ ॥६-९७-३१॥",
  "पपात रुधिरक्लिन्नः शोणितं हि समुद्गिरन् ।\nस्रोतोभ्यस्तु विरूपाक्षो जलं प्रस्रवणादिव ॥६-९७-३२॥",
  "विवृत्तनयनं क्रोधात् सफेनं रुधिराप्लुतम् ।\nददृशुस्ते विरूपाक्षं विरूपाक्षतरं कृतम् ॥६-९७-३३॥",
  "स्फुरन्तं परिवर्तन्तं पार्श्वेन रुधिरोक्षितम् ।\nकरुणं च विनर्दन्तं ददृशुः कपयो रिपुम् ॥६-९७-३४॥",
  "तथा तु तौ संयति सम्प्रयुक्तौ तरस्विनौ वानरराक्षसानाम् ।\nबलार्णवौ सस्वनतुश्च भीमौ महार्णवौ द्वाविव भिन्नसेतू ॥६-९७-३५॥",
  "विनाशितं प्रेक्ष्य विरूपनेत्रं महाबलं तं हरिपार्थिवेन ।\nबलं समेतं कपिराक्षसानामुद्वृत्तगङ्गाप्रतिमं बभूव ॥६-९७-३६॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे विरूपाक्षवधः नाम सप्तनवतितमः सर्गः ॥६-९७॥"
]