[
  "अथ श्रीमद्वाल्मीकीयरामायणे युद्धकाण्डे सरमासमाश्वासनम् नाम त्रयस्त्रिंशः सर्गः ॥६-३३॥",
  "सीतां तु मोहितां दृष्ट्वा सरमा नाम राक्षसी ।\nआससादाथ वैदेहीं प्रियां प्रणयिनी सखीम् ॥६-३३-१॥",
  "मोहितां राक्षसेन्द्रेण सीतां परमदुःखिताम् ।\nआश्वासयामास तदा सरमा मृदुभाषिणी ॥६-३३-२॥",
  "सा हि तत्र कृता मित्रं सीतया रक्ष्यमाणया ।\nरक्षन्ती रावणादिष्टा सानुक्रोशा दृढव्रता ॥६-३३-३॥",
  "सा ददर्श सखी सीतां सरमा नष्टचेतनाम् ।\nउपावृत्योत्थितां ध्वस्तां वडवामिव पांसुषु ॥६-३३-४॥",
  "तां समाश्वासयामास सखीस्नेहेन सुव्रताम् ।\nसमाश्वसिहि वैदेहि मा भूत् ते मनसो व्यथा ।\nउक्ता यद् रावणेन त्वं प्रयुक्तश्च स्वयं त्वया ॥६-३३-५॥",
  "सखीस्नेहेन तद् भीरु मया सर्वं प्रतिश्रुतम् ।\nलीनया गहने शून्ये भयमुत्सृज्य रावणात् ।\nतव हेतोर्विशालाक्षि नहि मे रावणाद् भयम् ॥६-३३-६॥",
  "स सम्भ्रान्तश्च निष्क्रान्तो यत्कृते राक्षसेश्वरः ।\nतत्र मे विदितं सर्वमभिनिष्क्रम्य मैथिलि ॥६-३३-७॥",
  "न शक्यं सौप्तिकं कर्तुं रामस्य विदितात्मनः ।\nवधश्च पुरुषव्याघ्रे तस्मिन् नैवोपपद्यते ॥६-३३-८॥",
  "न त्वेवं वानरा हन्तुं शक्याः पादपयोधिनः ।\nसुरा देवर्षभेणेव रामेण हि सुरक्षिताः ॥६-३३-९॥",
  "दीर्घवृत्तभुजः श्रीमान् महोरस्कः प्रतापवान् ।\nधन्वी संनहनोपेतो धर्मात्मा भुवि विश्रुतः ॥६-३३-१०॥",
  "विक्रान्तो रक्षिता नित्यमात्मनश्च परस्य च ।\nलक्ष्मणेन सह भ्रात्रा कुलीनो नयशास्त्रवित् ॥६-३३-११॥",
  "हन्ता परबलौघानामचिन्त्यबलपौरुषः ।\nन हतो राघवः श्रीमान् सीते शत्रुनिबर्हणः ॥६-३३-१२॥",
  "अयुक्तबुद्धिकृत्येन सर्वभूतविरोधिना ।\nएवं प्रयुक्ता रौद्रेण माया मायाविना त्वयि ॥६-३३-१३॥",
  "शोकस्ते विगतः सर्वकल्याणं त्वामुपस्थितम् ।\nध्रुवं त्वां भजते लक्ष्मीः प्रियं ते भवति शृणु ॥६-३३-१४॥",
  "उत्तीर्य सागरं रामः सह वानरसेनया ।\nसंनिविष्टः समुद्रस्य तीरमासाद्य दक्षिणम् ॥६-३३-१५॥",
  "दृष्टो मे परिपूर्णार्थः काकुत्स्थः सहलक्ष्मणः ।\nसहितैः सागरान्तस्थैर्बलैस्तिष्ठति रक्षितः ॥६-३३-१६॥",
  "अनेन प्रेषिता ये च राक्षसा लघुविक्रमाः ।\nराघवस्तीर्ण इत्येवं प्रवृत्तिस्तैरिहाहृता ॥६-३३-१७॥",
  "स तां श्रुत्वा विशालाक्षि प्रवृत्तिं राक्षसाधिपः ।\nएष मन्त्रयते सर्वैः सचिवैः सह रावणः ॥६-३३-१८॥",
  "इति ब्रुवाणा सरमा राक्षसी सीतया सह ।\nसर्वोद्योगेन सैन्यानां शब्दं शुश्राव भैरवम् ॥६-३३-१९॥",
  "दण्डनिर्घातवादिन्याः श्रुत्वा भेर्या महास्वनम् ।\nउवाच सरमा सीतामिदं मधुरभाषिणी ॥६-३३-२०॥",
  "संनाहजननी ह्येषा भैरवा भीरु भेरिका ।\nभेरीनादं च गम्भीरं शृणु तोयदनिःस्वनम् ॥६-३३-२१॥",
  "कल्प्यन्ते मत्तमातङ्गा युज्यन्ते रथवाजिनः ।\nदृश्यन्ते तुरगारूढाः प्रासहस्ताः सहस्रशः ॥६-३३-२२॥",
  "तत्र तत्र च संनद्धाः सम्पतन्ति सहस्रशः ।\nआपूर्यन्ते राजमार्गाः सैन्यैरद्भुतदर्शनैः ॥६-३३-२३॥",
  "वेगवद्भिर्नदद्भिश्च तोयौघैरिव सागरः ।\nशस्त्राणां च प्रसन्नानां चर्मणां वर्मणां तथा ॥६-३३-२४॥",
  "रथवाजिगजानां च राक्षसेन्द्रानुयायिनाम् ।\nसम्भ्रमो रक्षसामेष हृषितानां तरस्विनाम् ॥६-३३-२५॥",
  "प्रभां विसृजतां पश्य नानावर्णसमुत्थिताम् ।\nवनं निर्दहतो घर्मे यथा रूपं विभावसोः ॥६-३३-२६॥",
  "घण्टानां शृणु निर्घोषं रथानां शृणु निःस्वनम् ।\nहयानां हेषमाणानां शृणु तूर्यध्वनिं तथा ॥६-३३-२७॥",
  "उद्यतायुधहस्तानां राक्षसेन्द्रानुयायिनाम् ।\nसम्भ्रमो रक्षसामेष तुमुलो लोमहर्षणम् ॥६-३३-२८॥",
  "श्रीस्त्वां भजति शोकघ्नी रक्षसां भयमागतम् ।\nरामः कमलपत्राक्षो दैत्यानामिव वासवः ॥६-३३-२९॥",
  "अवजित्य जितक्रोधस्तमचिन्त्यपराक्रमः ।\nरावणं समरे हत्वा भर्ता त्वाधिगमिष्यति ॥६-३३-३०॥",
  "विक्रमिष्यति रक्षःसु भर्ता ते सहलक्ष्मणः ।\nयथा शत्रुषु शत्रुघ्नो विष्णुना सह वासवः ॥६-३३-३१॥",
  "आगतस्य हि रामस्य क्षिप्रमङ्कागतां सतीम् ।\nअहं द्रक्ष्यामि सिद्धार्थां त्वां शत्रौ विनिपातिते ॥६-३३-३२॥",
  "अस्राण्यानन्दजानि त्वं वर्तयिष्यसि जानकि ।\nसमागम्य परिष्वक्ता तस्योरसि महोरसः ॥६-३३-३३॥",
  "अचिरान्मोक्ष्यते सीते देवि ते जघनं गताम् ।\nधृतामेकां बहून् मासान् वेणीं रामो महाबलः ॥६-३३-३४॥",
  "तस्य दृष्ट्वा मुखं देवि पूर्णचन्द्रमिवोदितम् ।\nमोक्ष्यसे शोकजं वारि निर्मोकमिव पन्नगी ॥६-३३-३५॥",
  "रावणं समरे हत्वा नचिरादेव मैथिलि ।\nत्वया समग्रः प्रियया सुखार्हो लप्स्यते सुखम् ॥६-३३-३६॥",
  "सभाजिता त्वं रामेण मोदिष्यसि महात्मना ।\nसुवर्षेण समायुक्ता यथा सस्येन मेदिनी ॥६-३३-३७॥",
  "गिरिवरमभितो विवर्तमानो हय इव मण्डलमाशु यः करोति ।\nतमिह शरणमभ्युपैहि देवि दिवसकरं प्रभवो ह्ययं प्रजानाम् ॥६-३३-३८॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सरमासमाश्वासनम् नाम त्रयस्त्रिंशः सर्गः ॥६-३३॥"
]