[
  "श्रीमद्वाल्मीकीयरामायणे युद्धकाण्डे सुग्रीवाद्यनुशोकः नाम षड्चत्वारिंशः सर्गः ॥६-४६॥",
  "ततो द्यां पृथिवीं चैव वीक्षमाणा वनौकसः ।\nददृशुः संततौ बाणैर्भ्रातरौ रामलक्ष्मणौ ॥६-४६-१॥",
  "वृष्ट्वेवोपरते देवे कृतकर्मणि राक्षसे ।\nआजगामाथ तं देशं ससुग्रीवो विभीषणः ॥६-४६-२॥",
  "नीलश्च द्विविदो मैन्दः सुषेणः कुमुदोऽङ्गदः ।\nतूर्णं हनुमता सार्धमन्वशोचन्त राघवौ ॥६-४६-३॥",
  "अचेष्टौ मन्दनिःश्वासौ शोणितेन परिप्लुतौ ।\nशरजालाचितौ स्तब्धौ शयानौ शरतल्पगौ ॥६-४६-४॥",
  "निःश्वसन्तौ यथा सर्पौ निश्चेष्टौ मन्दविक्रमौ ।\nरुधिरस्रावदिग्धाङ्गौ तपनीयाविव ध्वजौ ॥६-४६-५॥",
  "तौ वीरशयने वीरौ शयानौ मन्दचेष्टितौ ।\nयूथपैः स्वैः परिवृतौ बाष्पव्याकुललोचनैः ॥६-४६-६॥",
  "राघवौ पतितौ दृष्ट्वा शरजालसमन्वितौ ।\nबभूवुर्व्यथिताः सर्वे वानराः सविभीषणाः ॥६-४६-७॥",
  "अन्तरिक्षं निरीक्षन्तो दिशः सर्वाश्च वानराः ।\nन चैनं मायया छन्नं ददृशू रावणिं रणे ॥६-४६-८॥",
  "तं तु मायाप्रतिच्छन्नं माययैव विभीषणः ।\nवीक्षमाणो ददर्शाग्रे भ्रातुः पुत्रमवस्थितम् ।\nतमप्रतिमकर्माणमप्रतिद्वन्द्वमाहवे ॥६-४६-९॥",
  "ददर्शान्तर्हितं वीरं वरदानाद् विभीषणः ।\nतेजसा यशसा चैव विक्रमेण च संयुतः ॥६-४६-१०॥",
  "इन्द्रजित् त्वात्मनः कर्म तौ शयानौ समीक्ष्य च ।\nउवाच परमप्रीतो हर्षयन् सर्वराक्षसान् ॥६-४६-११॥",
  "दूषणस्य च हन्तारौ खरस्य च महाबलौ ।\nसादितौ मामकैर्बाणैर्भ्रातरौ रामलक्ष्मणौ ॥६-४६-१२॥",
  "नेमौ मोक्षयितुं शक्यावेतस्मादिषुबन्धनात् ।\nसर्वैरपि समागम्य सर्षिसङ्घैः सुरासुरैः ॥६-४६-१३॥",
  "यत्कृते चिन्तयानस्य शोकार्तस्य पितुर्मम ।\nअस्पृष्ट्वा शयनं गात्रैस्त्रियामा याति शर्वरी ॥६-४६-१४॥",
  "कृत्स्नेयं यत्कृते लङ्का नदी वर्षास्विवाकुला ।\nसोऽयं मूलहरोऽनर्थः सर्वेषां शमितो मया ॥६-४६-१५॥",
  "रामस्य लक्ष्मणस्यैव सर्वेषां च वनौकसाम् ।\nविक्रमा निष्फलाः सर्वे यथा शरदि तोयदाः ॥६-४६-१६॥",
  "एवमुक्त्वा तु तान् सर्वान् राक्षसान् परिपश्यतः ।\nयूथपानपि तान् सर्वांस्ताडयत् स च रावणिः ॥६-४६-१७॥",
  "नीलं नवभिराहत्य मैन्दं सद्विविदं तथा ।\nत्रिभिस्त्रिभिरमित्रघ्नस्तताप परमेषुभिः ॥६-४६-१८॥",
  "जाम्बवन्तं महेष्वासो विद्ध्वा बाणेन वक्षसि ।\nहनूमतो वेगवतो विससर्ज शरान् दश ॥६-४६-१९॥",
  "गवाक्षं शरभं चैव तावप्यमितविक्रमौ ।\nद्वाभ्यां द्वाभ्यां महावेगो विव्याध युधि रावणिः ॥६-४६-२०॥",
  "गोलाङ्गूलेश्वरं चैव वालिपुत्रमथाङ्गदम् ।\nविव्याध बहुभिर्बाणैस्त्वरमाणोऽथ रावणिः ॥६-४६-२१॥",
  "तान् वानरवरान् भित्त्वा शरैरग्निशिखोपमैः ।\nननाद बलवांस्तत्र महासत्त्वः स रावणिः ॥६-४६-२२॥",
  "तानर्दयित्वा बाणौघैस्त्रसयित्वा च वानरान् ।\nप्रजहास महाबाहुर्वचनं चेदमब्रवीत् ॥६-४६-२३॥",
  "शरबन्धेन घोरेण मया बद्धौ चमूमुखे ।\nसहितौ भ्रातरावेतौ निशामयत राक्षसाः ॥६-४६-२४॥",
  "एवमुक्तास्तु ते सर्वे राक्षसाः कूटयोधिनः ।\nपरं विस्मयमापन्नाः कर्मणा तेन हर्षिताः ॥६-४६-२५॥",
  "विनेदुश्च महानादान् सर्वे ते जलदोपमाः ।\nहतो राम इति ज्ञात्वा रावणिं समपूजयन् ॥६-४६-२६॥",
  "निष्पन्दौ तु तदा दृष्ट्वा भ्रातरौ रामलक्ष्मणौ ।\nवसुधायां निरुच्छ्वासौ हतावित्यन्वमन्यत ॥६-४६-२७॥",
  "हर्षेण तु समाविष्ट इन्द्रजित् समितिञ्जयः ।\nप्रविवेश पुरीं लङ्कां हर्षयन् सर्वनैर्ऋतान् ॥६-४६-२८॥",
  "रामलक्ष्मणयोर्दृष्ट्वा शरीरे सायकैश्चिते ।\nसर्वाणि चाङ्गोपाङ्गानि सुग्रीवं भयमाविशत् ॥६-४६-२९॥",
  "तमुवाच परित्रस्तं वानरेन्द्रं विभीषणः ।\nसबाष्पवदनं दीनं शोकव्याकुललोचनम् ॥६-४६-३०॥",
  "अलं त्रासेन सुग्रीव बाष्पवेगो निगृह्यताम् ।\nएवंप्रायाणि युद्धानि विजयो नास्ति नैष्ठिकः ॥६-४६-३१॥",
  "सभाग्यशेषतास्माकं यदि वीर भविष्यति ।\nमोहमेतौ प्रहास्येते महात्मानौ महाबलौ ॥६-४६-३२॥",
  "पर्यवस्थापयात्मानमनाथं मां च वानर ।\nसत्यधर्माभिरक्तानां नास्ति मृत्युकृतं भयम् ॥६-४६-३३॥",
  "एवमुक्त्वा ततस्तस्य जलक्लिन्नेन पाणिना ।\nसुग्रीवस्य शुभे नेत्रे प्रममार्ज विभीषणः ॥६-४६-३४॥",
  "ततः सलिलमादाय विद्यया परिजप्य च ।\nसुग्रीवनेत्रे धर्मात्मा प्रममार्ज विभीषणः ॥६-४६-३५॥",
  "विमृज्य वदनं तस्य कपिराजस्य धीमतः ।\nअब्रवीत् कालसम्प्राप्तमसम्भ्रान्तमिदं वचः ॥६-४६-३६॥",
  "न कालः कपिराजेन्द्र वैक्लव्यमवलम्बितुम् ।\nअतिस्नेहोऽपि कालेऽस्मिन् मरणायोपकल्पते ॥६-४६-३७॥",
  "तस्मादुत्सृज्य वैक्लव्यं सर्वकार्यविनाशनम् ।\nहितं रामपुरोगाणां सैन्यानामनुचिन्तय ॥६-४६-३८॥",
  "अथ वा रक्ष्यतां रामो यावत्संज्ञाविपर्ययः ।\nलब्धसंज्ञौ हि काकुत्स्थौ भयं नौ व्यपनेष्यतः ॥६-४६-३९॥",
  "नैतत् किंचन रामस्य न च रामो मुमूर्षति ।\nनह्येनं हास्यते लक्ष्मीर्दुर्लभा या गतायुषाम् ॥६-४६-४०॥",
  "तस्मादाश्वासयात्मानं बलं चाश्वासय स्वकम् ।\nयावत् सैन्यानि सर्वाणि पुनः संस्थापयाम्यहम् ॥६-४६-४१॥",
  "एते हि फुल्लनयनास्त्रासादागतसाध्वसाः ।\nकर्णे कर्णे प्रकथिता हरयो हरिसत्तम ॥६-४६-४२॥",
  "मां तु दृष्ट्वा प्रधावन्तमनीकं सम्प्रहर्षितम् ।\nत्यजन्तु हरयस्त्रासं भुक्तपूर्वामिव स्रजम् ॥६-४६-४३॥",
  "समाश्वास्य तु सुग्रीवं राक्षसेन्द्रो विभीषणः ।\nविद्रुतं वानरानीकं तत् समाश्वासयत् पुनः ॥६-४६-४४॥",
  "इन्द्रजित् तु महामायः सर्वसैन्यसमावृतः ।\nविवेश नगरीं लङ्कां पितरं चाभ्युपागमत् ॥६-४६-४५॥",
  "तत्र रावणमासाद्य अभिवाद्य कृताञ्जलिः ।\nआचचक्षे प्रियं पित्रे निहतौ रामलक्ष्मणौ ॥६-४६-४६॥",
  "उत्पपात ततो हृष्टः पुत्रं च परिषस्वजे ।\nरावणो रक्षसां मध्ये श्रुत्वा शत्रू निपातितौ ॥६-४६-४७॥",
  "उपाघ्राय च तं मूर्ध्नि पप्रच्छ प्रीतमानसः ।\nपृच्छते च यथावृत्तं पित्रे तस्मै न्यवेदयत् ॥६-४६-४८॥",
  "यथा तौ शरबन्धेन निश्चेष्टौ निष्प्रभौ कृतौ ॥६-४६-४९॥",
  "स हर्षवेगानुगतान्तरात्माश्रुत्वा गिरं तस्य महारथस्य ।\nजहौ ज्वरं दाशरथेः समुत्थंप्रहृष्टवाचाभिननन्द पुत्रम् ॥६-४६-५०॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे षड्चत्वारिंशः सर्गः ॥६-४६॥"
]