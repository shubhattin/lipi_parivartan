[
  "श्रीमद्वाल्मीकीयरामायणे युद्धकाण्डे पुष्पकोत्पतनम् नाम पञ्चविंशत्यधिकशततमः सर्गः ॥६-१२५॥",
  "अयोध्यां तु समालोक्य चिन्तयामास राघवः ।\nप्रियकामः प्रियं रामस्ततस्त्वरितविक्रमः ॥६-१२५-१॥",
  "चिन्तयित्वा ततो दृष्टिं वानरेषु न्यपातयत् ।\nउवाच धीमांस्तेजस्वी हनूमन्तं प्लवंगमम् ॥६-१२५-२॥",
  "अयोध्यां त्वरितो गत्वा शीघ्रं प्लवगसत्तम ।\nजानीहि कच्चित् कुशली जनो नृपतिमन्दिरे ॥६-१२५-३॥",
  "शृङ्गवेरपुरं प्राप्य गुहं गहनगोचरम् ।\nनिषादाधिपतिं ब्रूहि कुशलं वचनान्मम ॥६-१२५-४॥",
  "श्रुत्वा तु मां कुशलिनमरोगं विगतज्वरम् ।\nभविष्यति गुहः प्रीतः स ममात्मसमः सखा ॥६-१२५-५॥",
  "अयोध्यायाश्च ते मार्गं प्रवृत्तिं भरतस्य च ।\nनिवेदयिष्यति प्रीतो निषादाधिपतिर्गुहः ॥६-१२५-६॥",
  "भरतस्तु त्वया वाच्यः कुशलं वचनान्मम ।\nसिद्धार्थं शंस मां तस्मै सभार्यं सहलक्ष्मणम् ॥६-१२५-७॥",
  "हरणं चापि वैदेह्या रावणेन बलीयसा ।\nसुग्रीवेण च संवादं वालिनश्च वधं रणे ॥६-१२५-८॥",
  "मैथिल्यन्वेषणं चैव यथा चाधिगता त्वया ।\nलङ्घयित्वा महातोयमापगापतिमव्ययम् ॥६-१२५-९॥",
  "उपयानं समुद्रस्य सागरस्य च दर्शनम् ।\nयथा च कारितः सेतू रावणश्च यथा हतः ॥६-१२५-१०॥",
  "वरदानं महेन्द्रेण ब्रह्मणा वरुणेन च ।\nमहादेवप्रसादाच्च पित्रा मम समागमम् ॥६-१२५-११॥",
  "उपयातं च मां सौम्य भरताय निवेदय ।\nसह राक्षसराजेन हरीणामीश्वरेण च ॥६-१२५-१२॥",
  "जित्वा शत्रुगणान् रामः प्राप्य चानुत्तमं यशः ।\nउपायाति समृद्धार्थः सह मित्रैर्महाबलैः ॥६-१२५-१३॥",
  "एतच्छ्रुत्वा यमाकारं भजते भरतस्ततः ।\nस च ते वेदितव्यः स्यात् सर्वं यच्चापि मां प्रति ॥६-१२५-१४॥",
  "ज्ञेयाः सर्वे च वृत्तान्ता भरतस्येङ्गितानि च ।\nतत्त्वेन मुखवर्णेन दृष्ट्या व्याभाषितेन च ॥६-१२५-१५॥",
  "सर्वकामसमृद्धं हि हस्त्यश्वरथसंकुलम् ।\nपितृपैतामहं राज्यं कस्य नावर्तयेन्मनः ॥६-१२५-१६॥",
  "संगत्या भरतः श्रीमान् राज्येनार्थी स्वयं भवेत् ।\nप्रशास्तु वसुधां सर्वामखिलां रघुनन्दनः ॥६-१२५-१७॥",
  "तस्य बुद्धिं च विज्ञाय व्यवसायं च वानर ।\nयावन्न दूरं याताः स्मः क्षिप्रमागन्तुमर्हसि ॥६-१२५-१८॥",
  "इति प्रतिसमादिष्टो हनूमान् मारुतात्मजः ।\nमानुषं धारयन् रूपमयोध्यां त्वरितो ययौ ॥६-१२५-१९॥",
  "अथोत्पपात वेगेन हनूमान् मारुतात्मजः ।\nगरुत्मानिव वेगेन जिघृक्षन्नुरगोत्तमम् ॥६-१२५-२०॥",
  "लङ्घयित्वा पितृपथं विहगेन्द्रालयं शुभम् ।\nगङ्गायमुनयोर्भीमं समतीत्य समागमम् ॥६-१२५-२१॥",
  "शृङ्गवेरपुरं प्राप्य गुहमासाद्य वीर्यवान् ।\nस वाचा शुभया हृष्टो हनूमानिदमब्रवीत् ॥६-१२५-२२॥",
  "सखा तु तव काकुत्स्थो रामः सत्यपराक्रमः ।\nससीतः सह सौमित्रिः स त्वां कुशलमब्रवीत् ॥६-१२५-२३॥",
  "पञ्चमीमद्य रजनीमुषित्वा वचनान्मुनेः ।\nभरद्वाजाभ्यनुज्ञातं द्रक्ष्यस्यत्रैव राघवम् ॥६-१२५-२४॥",
  "एवमुक्त्वा महातेजाः सम्प्रहृष्टतनूरुहः ।\nउत्पपात महावेगाद् वेगवानविचारयन् ॥६-१२५-२५॥",
  "सोऽपश्यद् रामतीर्थं च नदीं वालुकिनीं तथा ।\nवरूथीं गोमतीं चैव भीमं शालवनं तथा ॥६-१२५-२६॥",
  "प्रजाश्च बहुसाहस्रीः स्फीताञ्जनपदानपि ।\nस गत्वा दूरमध्वानं त्वरितः कपिकुञ्जरः ॥६-१२५-२७॥",
  "आससाद द्रुमान् फुल्लान् नन्दिग्रामसमीपगान् ।\nसुराधिपस्योपवने यथा चैत्ररथे द्रुमान् ॥६-१२५-२८॥",
  "स्त्रीभिः सपुत्रैः पौत्रैश्च रममाणैः स्वलंकृतैः ।\nक्रोशमात्रे त्वयोध्यायाश्चीरकृष्णाजिनाम्बरम् ॥६-१२५-२९॥",
  "ददर्श भरतं दीनं कृशमाश्रमवासिनम् ।\nजटिलं मलदिग्धाङ्गं भ्रातृव्यसनकर्शितम् ॥६-१२५-३०॥",
  "फलमूलाशिनं दान्तं तापसं धर्मचारिणम् ।\nसमुन्नतजटाभारं वल्कलाजिनवाससम् ॥६-१२५-३१॥",
  "नियतं भावितात्मानं ब्रह्मर्षिसमतेजसम् ।\nपादुके ते पुरस्कृत्य प्रशासन्तं वसुंधराम् ॥६-१२५-३२॥",
  "चातुर्वर्ण्यस्य लोकस्य त्रातारं सर्वतो भयात् ।\nउपस्थितममात्यैश्च शुचिभिश्च पुरोहितैः ॥६-१२५-३३॥",
  "बलमुख्यैश्च युक्तैश्च काषायाम्बरधारिभिः ।\nनहि ते राजपुत्रं तं चीरकृष्णाजिनाम्बरम् ॥६-१२५-३४॥",
  "परिभोक्तुं व्यवस्यन्ति पौरा वै धर्मवत्सलाः ।\nतं धर्ममिव धर्मज्ञं देहबन्धमिवापरम् ॥६-१२५-३५॥",
  "उवाच प्राञ्जलिर्वाक्यं हनूमान् मारुतात्मजः ।\nवसन्तं दण्डकारण्ये यं त्वं चीरजटाधरम् ॥६-१२५-३६॥",
  "अनुशोचसि काकुत्स्थं स त्वां कौशलमब्रवीत् ।\nप्रियमाख्यामि ते देव शोकं त्यज सुदारुणम् ॥६-१२५-३७॥",
  "अस्मिन् मुहूर्ते भ्रात्रा त्वं रामेण सह संगतः ।\nनिहत्य रावणं रामः प्रतिलभ्य च मैथिलीम् ॥६-१२५-३८॥",
  "उपयाति समृद्धार्थः सह मित्रैर्महाबलैः ।\nलक्ष्मणश्च महातेजा वैदेही च यशस्विनी ।\nसीता समग्रा रामेण महेन्द्रेण शची यथा ॥६-१२५-३९॥",
  "एवमुक्तो हनुमता भरतः कैकयीसुतः ।\nपपात सहसा हृष्टो हर्षान्मोहमुपागमत् ॥६-१२५-४०॥",
  "ततो मुहूर्तादुत्थाय प्रत्याश्वस्य च राघवः ।\nहनूमन्तमुवाचेदं भरतः प्रियवादिनम् ॥६-१२५-४१॥",
  "अशोकजैः प्रीतिमयैः कपिमालिङ्ग्य सम्भ्रमात् ।\nसिषेच भरतः श्रीमान् विपुलैरश्रुबिन्दुभिः ॥६-१२५-४२॥",
  "देवो वा मानुषो वा त्वमनुक्रोशादिहागतः ।\nप्रियाख्यानस्य ते सौम्य ददामि ब्रुवतः प्रियम् ॥६-१२५-४३॥",
  "गवां शतसहस्रं च ग्रामाणां च शतं परम् ।\nसकुण्डलाः शुभाचारा भार्याः कन्यास्तु षोडश ॥६-१२५-४४॥",
  "हेमवर्णाः सुनासोरूः शशिसौम्याननाः स्त्रियः ।\nसर्वाभरणसम्पन्नाः सम्पन्नाः कुलजातिभिः ॥६-१२५-४५॥",
  "निशम्य रामागमनं नृपात्मजः कपिप्रवीरस्य तदाद्भुतोपमम् ।\nप्रहर्षितो रामदिदृक्षयाभवत् पुनश्च हर्षादिदमब्रवीद् वचः ॥६-१२५-४६॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चविंशत्यधिकशततमः सर्गः ॥६-१२५॥"
]