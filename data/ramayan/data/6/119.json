[
  "श्रीमद्वाल्मीकीयरामायणे युद्धकाण्डे हुताशनप्रवेशः नाम एकोनविंशत्यधिकशततमः सर्गः ॥६-११९॥",
  "एतच्छ्रुत्वा शुभं वाक्यं राघवेणानुभाषितम् ।\nततः शुभतरं वाक्यं व्याजहार महेश्वरः ॥६-११९-१॥",
  "पुष्कराक्ष महाबाहो महावक्षः परंतप ।\nदिष्ट्या कृतमिदं कर्म त्वया धर्मभृतां वर ॥६-११९-२॥",
  "दिष्ट्या सर्वस्य लोकस्य प्रवृद्धं दारुणं तमः ।\nअपवृत्तं त्वया संख्ये राम रावणजं भयम् ॥६-११९-३॥",
  "आश्वास्य भरतं दीनं कौसल्यां च यशस्विनीम् ।\nकैकेयीं च सुमित्रां च दृष्ट्वा लक्ष्मणमातरम् ॥६-११९-४॥",
  "प्राप्य राज्यमयोध्यायां नन्दयित्वा सुहृज्जनम् ।\nइक्ष्वाकूणां कुले वंशं स्थापयित्वा महाबल ॥६-११९-५॥",
  "इष्ट्वा तुरगमेधेन प्राप्य चानुत्तमं यशः ।\nब्राह्मणेभ्यो धनं दत्त्वा त्रिदिवं गन्तुमर्हसि ॥६-११९-६॥",
  "एष राजा दशरथो विमानस्थः पिता तव ।\nकाकुत्स्थ मानुषे लोके गुरुस्तव महायशाः ॥६-११९-७॥",
  "इन्द्रलोकं गतः श्रीमांस्त्वया पुत्रेण तारितः ।\nलक्ष्मणेन सह भ्रात्रा त्वमेनमभिवादय ॥६-११९-८॥",
  "महादेववचः श्रुत्वा राघवः सहलक्ष्मणः ।\nविमानशिखरस्थस्य प्रणाममकरोत् पितुः ॥६-११९-९॥",
  "दीप्यमानं स्वया लक्ष्म्या विरजोऽम्बरधारिणम् ।\nलक्ष्मणेन सह भ्रात्रा ददर्श पितरं प्रभुः ॥६-११९-१०॥",
  "हर्षेण महताऽऽविष्टो विमानस्थो महीपतिः ।\nप्राणैः प्रियतरं दृष्ट्वा पुत्रं दशरथस्तदा ॥६-११९-११॥",
  "आरोप्याङ्के महाबाहुर्वरासनगतः प्रभुः ।\nबाहुभ्यां सम्परिष्वज्य ततो वाक्यं समाददे ॥६-११९-१२॥",
  "न मे स्वर्गो बहु मतः सम्मानश्च सुरर्षभैः ।\nत्वया राम विहीनस्य सत्यं प्रतिशृणोमि ते ॥६-११९-१३॥",
  "अद्य त्वां निहतामित्रं दृष्ट्वा सम्पूर्णमानसम् ।\nनिस्तीर्णवनवासं च प्रीतिरासीत् परा मम ॥६-११९-१४॥",
  "कैकेय्या यानि चोक्तानि वाक्यानि वदतां वर ।\nतव प्रव्राजनार्थानि स्थितानि हृदये मम ॥६-११९-१५॥",
  "त्वां तु दृष्ट्वा कुशलिनं परिष्वज्य सलक्ष्मणम् ।\nअद्य दुःखाद् विमुक्तोऽस्मि नीहारादिव भास्करः ॥६-११९-१६॥",
  "तारितोऽहं त्वया पुत्र सुपुत्रेण महात्मना ।\nअष्टावक्रेण धर्मात्मा कहोलो ब्राह्मणो यथा ॥६-११९-१७॥",
  "इदानीं च विजानामि यथा सौम्य सुरेश्वरैः ।\nवधार्थं रावणस्येह विहितं पुरुषोत्तमम् ॥६-११९-१८॥",
  "सिद्धार्था खलु कौसल्या या त्वां राम गृहं गतम् ।\nवनान्निवृत्तं संहृष्टा द्रक्ष्यते शत्रुसूदनम् ॥६-११९-१९॥",
  "सिद्धार्थाः खलु ते राम नरा ये त्वां पुरीं गतम् ।\nराज्ये चैवाभिषिक्तं च द्रक्ष्यन्ते वसुधाधिपम् ॥६-११९-२०॥",
  "अनुरक्तेन बलिना शुचिना धर्मचारिणा ।\nइच्छेयं त्वामहं द्रष्टुं भरतेन समागतम् ॥६-११९-२१॥",
  "चतुर्दश समाः सौम्य वने निर्यातितास्त्वया ।\nवसता सीतया सार्धं मत्प्रीत्या लक्ष्मणेन च ॥६-११९-२२॥",
  "निवृत्तवनवासोऽसि प्रतिज्ञा पूरिता त्वया ।\nरावणं च रणे हत्वा देवताः परितोषिताः ॥६-११९-२३॥",
  "कृतं कर्म यशः श्लाघ्यं प्राप्तं ते शत्रुसूदन ।\nभ्रातृभिः सह राज्यस्थो दीर्घमायुरवाप्नुहि ॥६-११९-२४॥",
  "इति ब्रुवाणं राजानं रामः प्राञ्जलिरब्रवीत् ।\nकुरु प्रसादं धर्मज्ञ कैकय्या भरतस्य च ॥६-११९-२५॥",
  "सपुत्रां त्वां त्यजामीति यदुक्ता कैकयी त्वया ।\nस शापः कैकयीं घोरः सपुत्रां न स्पृशेत् प्रभो ॥६-११९-२६॥",
  "तथेति स महाराजो राममुक्त्वा कृताञ्जलिम् ।\nलक्ष्मणं च परिष्वज्य पुनर्वाक्यमुवाच ह ॥६-११९-२७॥",
  "रामं शुश्रूषता भक्त्या वैदेह्या सह सीतया ।\nकृता मम महाप्रीतिः प्राप्तं धर्मफलं च ते ॥६-११९-२८॥",
  "धर्मं प्राप्स्यसि धर्मज्ञ यशश्च विपुलं भुवि ।\nरामे प्रसन्ने स्वर्गं च महिमानं तथोत्तमम् ॥६-११९-२९॥",
  "रामं शुश्रूष भद्रं ते सुमित्रानन्दवर्धन ।\nरामः सर्वस्य लोकस्य हितेष्वभिरतः सदा ॥६-११९-३०॥",
  "एते सेन्द्रास्त्रयो लोकाः सिद्धाश्च परमर्षयः ।\nअभिवाद्य महात्मानमर्चन्ति पुरुषोत्तमम् ॥६-११९-३१॥",
  "एतत् तदुक्तमव्यक्तमक्षरं ब्रह्मसम्मितम् ।\nदेवानां हृदयं सौम्य गुह्यं रामः परंतपः ॥६-११९-३२॥",
  "अवाप्तधर्माचरणं यशश्च विपुलं त्वया ।\nएवं शुश्रूषताव्यग्रं वैदेह्या सह सीतया ॥६-११९-३३॥",
  "इत्युक्त्वा लक्ष्मणं राजा स्नुषां बद्धाञ्जलिं स्थिताम् ।\nपुत्रीत्याभाष्य मधुरं शनैरेनामुवाच ह ॥६-११९-३४॥",
  "कर्तव्यो न तु वैदेहि मन्युस्त्यागमिमं प्रति ।\nरामेणेदं विशुद्ध्यर्थं कृतं वै त्वद्धितैषिणा ॥६-११९-३५॥",
  "सुदुष्करमिदं पुत्रि तव चारित्रलक्षणम् ।\nकृतं यत् तेऽन्यनारीणां यशो ह्यभिभविष्यति ॥६-११९-३६॥",
  "न त्वं कामं समाधेया भर्तृशुश्रूषणं प्रति ।\nअवश्यं तु मया वाच्यमेष ते दैवतं परम् ॥६-११९-३७॥",
  "इति प्रतिसमादिश्य पुत्रौ सीतां च राघवः ।\nइन्द्रलोकं विमानेन ययौ दशरथो नृपः ॥६-११९-३८॥",
  "विमानमास्थाय महानुभावः श्रिया च संहृष्टतनुर्नृपोत्तमः ।\nआमन्त्र्य पुत्रौ सह सीतया च जगाम देवप्रवरस्य लोकम् ॥६-११९-३९॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकोनविंशत्यधिकशततमः सर्गः ॥६-११९॥"
]