[
  "श्रीमद्वाल्मीकीयरामायणे युद्धकाण्डे रामगुल्मविभागः नाम सप्तत्रिंशः सर्गः ॥६-३७॥",
  "नरवानरराजानौ स तु वायुसुतः कपिः ।\nजाम्बवानृक्षराजश्च राक्षसश्च विभीषणः ॥६-३७-१॥",
  "अङ्गदो वालिपुत्रश्च सौमित्रिः शरभः कपिः ।\nसुषेणः सहदायादो मैन्दो द्विविद एव च ॥६-३७-२॥",
  "गजो गवाक्षः कुमुदो नलोऽथ पनसस्तथा ।\nअमित्रविषयं प्राप्ताः समवेताः समर्थयन् ॥६-३७-३॥",
  "इयं सा लक्ष्यते लङ्का पुरी रावणपालिता ।\nसासुरोरगगन्धर्वैरमरैरपि दुर्जया ॥६-३७-४॥",
  "कार्यसिद्धिं पुरस्कृत्य मन्त्रयध्वं विनिर्णये ।\nनित्यं संनिहितो यत्र रावणो राक्षसाधिपः ॥६-३७-५॥",
  "अथ तेषु ब्रुवाणेषु रावणावरजोऽब्रवीत् ।\nवाक्यमग्राम्यपदवत् पुष्कलार्थं विभीषणः ॥६-३७-६॥",
  "अनलः पनसश्चैव सम्पातिः प्रमतिस्तथा ।\nगत्वा लङ्कां ममामात्याः पुरीं पुनरिहागताः ॥६-३७-७॥",
  "भूत्वा शकुनयः सर्वे प्रविष्टाश्च रिपोर्बलम् ।\nविधानं विहितं यच्च तद् दृष्ट्वा समुपस्थिताः ॥६-३७-८॥",
  "संविधानं यथाहुस्ते रावणस्य दुरात्मनः ।\nराम तद् ब्रुवतः सर्वं याथातथ्येन मे शृणु ॥६-३७-९॥",
  "पूर्वं प्रहस्तः सबलो द्वारमासाद्य तिष्ठति ।\nदक्षिणं च महावीर्यौ महापार्श्वमहोदरौ ॥६-३७-१०॥",
  "इन्द्रजित् पश्चिमं द्वारं राक्षसैर्बहुभिर्वृतः ।\nपट्टिशासिधनुष्मद्भिः शूलमुद्गरपाणिभिः ॥६-३७-११॥",
  "नानाप्रहरणैः शूरैरावृतो रावणात्मजः ।\nराक्षसानां सहस्रैस्तु बहुभिः शस्त्रपाणिभिः ॥६-३७-१२॥",
  "युक्तः परमसंविग्नो राक्षसैः सह मन्त्रवित् ।\nउत्तरं नगरद्वारं रावणः स्वयमास्थितः ॥६-३७-१३॥",
  "विरूपाक्षस्तु महता शूलखड्गधनुष्मता ।\nबलेन राक्षसैः सार्धं मध्यमं गुल्ममाश्रितः ॥६-३७-१४॥",
  "एतानेवं विधान् गुल्माँल्लङ्कायां समुदीक्ष्य ते ।\nमामका मन्त्रिणः सर्वे शीघ्रं पुनरिहागताः ॥६-३७-१५॥",
  "गजानां दशसाहस्रं रथानामयुतं तथा ।\nहयानामयुते द्वे च साग्रकोटिश्च रक्षसाम् ॥६-३७-१६॥",
  "विक्रान्ता बलवन्तश्च संयुगेष्वाततायिनः ।\nइष्टा राक्षसराजस्य नित्यमेते निशाचराः ॥६-३७-१७॥",
  "एकैकस्यात्र युद्धार्थे राक्षसस्य विशाम्पते ।\nपरीवारः सहस्राणां सहस्रमुपतिष्ठते ॥६-३७-१८॥",
  "एतां प्रवृत्तिं लङ्कायां मन्त्रिप्रोक्तां विभीषणः ।\nएवमुक्त्वा महाबाहू राक्षसांस्तानदर्शयत् ॥६-३७-१९॥",
  "लङ्कायां सचिवैः सर्वं रामाय प्रत्यवेदयत् ।\nरामं कमलपत्राक्षमिदमुत्तरमब्रवीत् ॥६-३७-२०॥",
  "रावणावरजः श्रीमान् रामप्रियचिकीर्षया ।\nकुबेरं तु यदा राम रावणः प्रतियुद्ध्यति ॥६-३७-२१॥",
  "षष्टिः शतसहस्राणि तदा निर्यान्ति राक्षसाः ।\nपराक्रमेण वीर्येण तेजसा सत्त्वगौरवात् ।\nसदृशा ह्यत्र दर्पेण रावणस्य दुरात्मनः ॥६-३७-२२॥",
  "अत्र मन्युर्न कर्तव्यः कोपये त्वां न भीषये ।\nसमर्थो ह्यसि वीर्येण सुराणामपि निग्रहे ॥६-३७-२३॥",
  "तद्भवांश्चतुरङ्गेण बलेन महता वृतम् ।\nव्यूह्येदं वानरानीकं निर्मथिष्यसि रावणम् ॥६-३७-२४॥",
  "रावणावरजे वाक्यमेवं ब्रुवति राघवः ।\nशत्रूणां प्रतिघातार्थमिदं वचनमब्रवीत् ॥६-३७-२५॥",
  "पूर्वद्वारं तु लङ्काया नीलो वानरपुङ्गवः ।\nप्रहस्तं प्रतियोद्धा स्याद् वानरैर्बहुभिर्वृतः ॥६-३७-२६॥",
  "अङ्गदो वालिपुत्रस्तु बलेन महता वृतः ।\nदक्षिणे बाधतां द्वारे महापार्श्वमहोदरौ ॥६-३७-२७॥",
  "हनूमान् पश्चिमद्वारं निष्पीड्य पवनात्मजः ।\nप्रविशत्वप्रमेयात्मा बहुभिः कपिभिर्वृतः ॥६-३७-२८॥",
  "दैत्यदानवसङ्घानामृषीणां च महात्मनाम् ।\nविप्रकारप्रियः क्षुद्रो वरदानबलान्वितः ॥६-३७-२९॥",
  "परिक्रमति यः सर्वान् लोकान् संतापयन् प्रजाः ।\nतस्याहं राक्षसेन्द्रस्य स्वयमेव वधे धृतः ॥६-३७-३०॥",
  "उत्तरं नगरद्वारमहं सौमित्रिणा सह ।\nनिपीड्याभिप्रवेक्ष्यामि सबलो यत्र रावणः ॥६-३७-३१॥",
  "वानरेन्द्रश्च बलवानृक्षराजश्च वीर्यवान् ।\nराक्षसेन्द्रानुजश्चैव गुल्मे भवतु मध्यमे ॥६-३७-३२॥",
  "न चैव मानुषं रूपं कार्यं हरिभिराहवे ।\nएषा भवतु नः संज्ञा युद्धेऽस्मिन् वानरे बले ॥६-३७-३३॥",
  "वानरा एव नश्चिह्नं स्वजनेऽस्मिन् भविष्यति ।\nवयं तु मानुषेणैव सप्त योत्स्यामहे परान् ॥६-३७-३४॥",
  "अहमेव सह भ्रात्रा लक्ष्मणेन महौजसा ।\nआत्मना पञ्चमश्चायं सखा मम विभीषणः ॥६-३७-३५॥",
  "स रामः कृत्यसिद्ध्यर्थमेवमुक्त्वा विभीषणम् ।\nसुवेलारोहणे बुद्धिं चकार मतिमान् प्रभुः ।\nरमणीयतरं दृष्ट्वा सुवेलस्य गिरेस्तटम् ॥६-३७-३६॥",
  "ततस्तु रामो महता बलेनप्रच्छाद्य सर्वां पृथिवीं महात्मा ।\nप्रहृष्टरूपोऽभिजगाम लङ्कांकृत्वा मतिं सोऽरिवधे महात्मा ॥६-३७-३७॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्तत्रिंशः सर्गः ॥६-३७॥"
]