[
  "अथ श्रीमद्वाल्मीकीयरामायणे युद्धकाण्डे विद्युद्जिह्वमायाप्रयोगः नाम एकत्रिंशः सर्गः ॥६-३१॥",
  "ततस्तमक्षोभ्यबलं लङ्कायां नृपतेश्चराः ।\nसुवेले राघवं शैले निविष्टं प्रत्यवेदयन् ॥६-३१-१॥",
  "चाराणां रावणः श्रुत्वा प्राप्तं रामं महाबलम् ।\nजातोद्वेगोऽभवत् किंचित् सचिवानिदमब्रवीत् ॥६-३१-२॥",
  "मन्त्रिणः शीघ्रमायान्तु सर्वे वै सुसमाहिताः ।\nअयं नो मन्त्रकालो हि सम्प्राप्त इति राक्षसाः ॥६-३१-३॥",
  "तस्य तच्छासनं श्रुत्वा मन्त्रिणोऽभ्यागमन् द्रुतम् ।\nततः स मन्त्रयामास राक्षसैः सचिवैः सह ॥६-३१-४॥",
  "मन्त्रयित्वा तु दुर्धर्षः क्षमं यत् तदनन्तरम् ।\nविसर्जयित्वा सचिवान् प्रविवेश स्वमालयम् ॥६-३१-५॥",
  "ततो राक्षसमादाय विद्युज्जिह्वं महाबलम् ।\nमायाविनं महामायं प्राविशद् यत्र मैथिली ॥६-३१-६॥",
  "विद्युज्जिह्वं च मायाज्ञमब्रवीद् राक्षसाधिपः ।\nमोहयिष्यावहे सीतां मायया जनकात्मजाम् ॥६-३१-७॥",
  "शिरो मायामयं गृह्य राघवस्य निशाचर ।\nमां त्वं समुपतिष्ठस्व महच्च सशरं धनुः ॥६-३१-८॥",
  "एवमुक्तस्तथेत्याह विद्युज्जिह्वो निशाचरः ।\nदर्शयामास तां मायां सुप्रयुक्तां स रावणे ॥६-३१-९॥",
  "तस्य तुष्टोऽभवद् राजा प्रददौ च विभूषणम् ।\nअशोकवनिकायां च सीतादर्शनलालसः ॥६-३१-१०॥",
  "नैर्ऋतानामधिपतिः संविवेश महाबलः ।\nततो दीनामदैन्यार्हां ददर्श धनदानुजः ॥६-३१-११॥",
  "अधोमुखीं शोकपरामुपविष्टां महीतले ।\nभर्तारं समनुध्यान्तीमशोकवनिकां गताम् ॥६-३१-१२॥",
  "उपास्यमानां घोराभी राक्षसीभिरदूरतः ।\nउपसृत्य ततः सीतां प्रहर्षं नाम कीर्तयन् ॥६-३१-१३॥",
  "इदं च वचनं धृष्टमुवाच जनकात्मजाम् ।\nसान्त्व्यमाना मया भद्रे यमाश्रित्य विमन्यसे ॥६-३१-१४॥",
  "खरहन्ता स ते भर्ता राघवः समरे हतः ।\nछिन्नं ते सर्वथा मूलं दर्पश्च निहतो मया ॥६-३१-१५॥",
  "व्यसनेनात्मनः सीते मम भार्या भविष्यसि ।\nविसृजैतां मतिं मूढे किं मृतेन करिष्यसि ॥६-३१-१६॥",
  "भवस्व भद्रे भार्याणां सर्वासामीश्वरी मम ।\nअल्पपुण्ये निवृत्तार्थे मूढे पण्डितमानिनि ।\nशृणु भर्तृवधं सीते घोरं वृत्रवधं यथा ॥६-३१-१७॥",
  "समायातः समुद्रान्तं हन्तुं मां किल राघवः ।\nवानरेन्द्रप्रणीतेन बलेन महता वृतः ॥६-३१-१८॥",
  "संनिविष्टः समुद्रस्य पीड्य तीरमथोत्तरम् ।\nबलेन महता रामो व्रजत्यस्तं दिवाकरे ॥६-३१-१९॥",
  "अथाध्वनि परिश्रान्तमर्धरात्रे स्थितं बलम् ।\nसुखसुप्तं समासाद्य चरितं प्रथमं चरैः ॥६-३१-२०॥",
  "तत्प्रहस्तप्रणीतेन बलेन महता मम ।\nबलमस्य हतं रात्रौ यत्र रामः सलक्ष्मणः ॥६-३१-२१॥",
  "पट्टिशान् परिघांश्चक्रानृष्टीन् दण्डान् महायुधान् ।\nबाणजालानि शूलानि भास्वरान् कूटमुद्गरान् ॥६-३१-२२॥",
  "यष्टीश्च तोमरान् प्रासांश्चक्राणि मुसलानि च ।\nउद्यम्योद्यम्य रक्षोभिर्वानरेषु निपातिताः ॥६-३१-२३॥",
  "अथ सुप्तस्य रामस्य प्रहस्तेन प्रमाथिना ।\nअसक्तं कृतहस्तेन शिरश्छिन्नं महासिना ॥६-३१-२४॥",
  "विभीषणः समुत्पत्य निगृहीतो यदृच्छया ।\nदिशः प्रव्राजितः सैन्यैर्लक्ष्मणः प्लवगैः सह ॥६-३१-२५॥",
  "सुग्रीवो ग्रीवया सीते भग्नया प्लवगाधिपः ।\nनिरस्तहनुकः सीते हनूमान् राक्षसैर्हतः ॥६-३१-२६॥",
  "जाम्बवानथ जानुभ्यामुत्पतन् निहतो युधि ।\nपट्टिशैर्बहुभिश्छिन्नो निकृत्तः पादपो यथा ॥६-३१-२७॥",
  "मैन्दश्च द्विविदश्चोभौ तौ वानरवरर्षभौ ।\nनिःश्वसन्तौ रुदन्तौ च रुधिरेण परिप्लुतौ ॥६-३१-२८॥",
  "असिना व्यायतौ छिन्नौ मध्ये ह्यरिनिषूदनौ ।\nअनुश्वसिति मेदिन्यां पनसः पनसो यथा ॥६-३१-२९॥",
  "नाराचैर्बहुभिश्छिन्नः शेते दर्यां दरीमुखः ।\nकुमुदस्तु महातेजा निष्कूजन् सायकैर्हतः ॥६-३१-३०॥",
  "अङ्गदो बहुभिश्छिन्नः शरैरासाद्य राक्षसैः ।\nपरितो रुधिरोद्गारी क्षितौ निपतितोऽङ्गदः ॥६-३१-३१॥",
  "हरयो मथिता नागै रथजालैस्तथापरे ।\nशयाना मृदितास्तत्र वायुवेगैरिवाम्बुदाः ॥६-३१-३२॥",
  "प्रसृताश्च परे त्रस्ता हन्यमाना जघन्यतः ।\nअनुद्रुतास्तु रक्षोभिः सिंहैरिव महाद्विपाः ॥६-३१-३३॥",
  "सागरे पतिताः केचित् केचिद् गगनमाश्रिताः ।\nऋक्षा वृक्षानुपारूढा वानरीं वृत्तिमाश्रिताः ॥६-३१-३४॥",
  "सागरस्य च तीरेषु शैलेषु च वनेषु च ।\nपिङ्गलास्ते विरूपाक्षै राक्षसैर्बहवो हताः ॥६-३१-३५॥",
  "एवं तव हतो भर्ता ससैन्यो मम सेनया ।\nक्षतजार्द्रं रजोध्वस्तमिदं चास्याहृतं शिरः ॥६-३१-३६॥",
  "ततः परमदुर्धर्षो रावणो राक्षसेश्वरः ।\nसीतायामुपशृण्वन्त्यां राक्षसीमिदमब्रवीत् ॥६-३१-३७॥",
  "राक्षसं क्रूरकर्माणं विद्युज्जिह्वं समानय ।\nयेन तद्राघवशिरः संग्रामात् स्वयमाहृतम् ॥६-३१-३८॥",
  "विद्युज्जिह्वस्तदा गृह्य शिरस्तत्सशरासनम् ।\nप्रणामं शिरसा कृत्वा रावणस्याग्रतः स्थितः ॥६-३१-३९॥",
  "तमब्रवीत् ततो राजा रावणो राक्षसं स्थितम् ।\nविद्युज्जिह्वं महाजिह्वं समीपपरिवर्तिनम् ॥६-३१-४०॥",
  "अग्रतः कुरु सीतायाः शीघ्रं दाशरथेः शिरः ।\nअवस्थां पश्चिमां भर्तुः कृपणा साधु पश्यतु ॥६-३१-४१॥",
  "एवमुक्तं तु तद् रक्षः शिरस्तत् प्रियदर्शनम् ।\nउपनिक्षिप्य सीतायाः क्षिप्रमन्तरधीयत ॥६-३१-४२॥",
  "रावणश्चापि चिक्षेप भास्वरं कार्मुकं महत् ।\nत्रिषु लोकेषु विख्यातं रामस्यैतदिति ब्रुवन् ॥६-३१-४३॥",
  "इदं तत् तव रामस्य कार्मुकं ज्यासमावृतम् ।\nइह प्रहस्तेनानीतं तं हत्वा निशि मानुषम् ॥६-३१-४४॥",
  "स विद्युज्जिह्वेन सहैव तच्छिरो धनुश्च भूमौ विनिकीर्यमाणः ।\nविदेहराजस्य सुतां यशस्विनीं ततोऽब्रवीत् तां भव मे वशानुगा ॥६-३१-४५॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे विद्युद्जिह्वमायाप्रयोगः नाम एकत्रिंशः सर्गः ॥६-३१॥"
]