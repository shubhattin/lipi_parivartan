[
  "अथ श्रीमद्वाल्मीकीयरामायणे युद्धकाण्डे रामनिर्वेदः नाम एकोनपञ्चाशः सर्गः ॥६-४९॥",
  "घोरेण शरबन्धेन बद्धौ दशरथात्मजौ ।\nनिःश्वसन्तौ यथा नागौ शयानौ रुधिरोक्षितौ ॥६-४९-१॥",
  "सर्वे ते वानरश्रेष्ठाः ससुग्रीवमहाबलाः ।\nपरिवार्य महात्मानौ तस्थुः शोकपरिप्लुताः ॥६-४९-२॥",
  "एतस्मिन्नन्तरे रामः प्रत्यबुध्यत वीर्यवान् ।\nस्थिरत्वात् सत्त्वयोगाच्च शरैः संदानितोऽपि सन् ॥६-४९-३॥",
  "ततो दृष्ट्वा सरुधिरं निषण्णं गाढमर्पितम् ।\nभ्रातरं दीनवदनं पर्यदेवयदातुरः ॥६-४९-४॥",
  "किं नु मे सीतया कार्यं लब्धया जीवितेन वा ।\nशयानं योऽद्य पश्यामि भ्रातरं युधि निर्जितम् ॥६-४९-५॥",
  "शक्या सीतासमा नारी मर्त्यलोके विचिन्वता ।\nन लक्ष्मणसमो भ्राता सचिवः साम्परायिकः ॥६-४९-६॥",
  "परित्यक्ष्याम्यहं प्राणान् वानराणां तु पश्यताम् ।\nयदि पञ्चत्वमापन्नः सुमित्रानन्दवर्धनः ॥६-४९-७॥",
  "किं नु वक्ष्यामि कौसल्यां मातरं किं नु कैकयीम् ।\nकथमम्बां सुमित्रां च पुत्रदर्शनलालसाम् ॥६-४९-८॥",
  "विवत्सां वेपमानां च वेपन्तीं कुररीमिव ।\nकथमाश्वासयिष्यामि यदि यास्यामि तं विना ॥६-४९-९॥",
  "कथं वक्ष्यामि शत्रुघ्नं भरतं च यशस्विनम् ।\nमया सह वनं यातो विना तेनाहमागतः ॥६-४९-१०॥",
  "उपालम्भं न शक्ष्यामि सोढुमम्बासुमित्रया ।\nइहैव देहं त्यक्ष्यामि नहि जीवितुमुत्सहे ॥६-४९-११॥",
  "धिङ्मां दुष्कृतकर्माणमनार्यं यत्कृते ह्यसौ ।\nलक्ष्मणः पतितः शेते शरतल्पे गतासुवत् ॥६-४९-१२॥",
  "त्वं नित्यं सुविषण्णं मामाश्वासयसि लक्ष्मण ।\nगतासुर्नाद्य शक्तोऽसि मामार्तमभिभाषितुम् ॥६-४९-१३॥",
  "येनाद्य बहवो युद्धे निहता राक्षसाः क्षितौ ।\nतस्यामेवाद्य शूरस्त्वं शेषे विनिहतः शनैः ॥६-४९-१४॥",
  "शयानः शरतल्पेऽस्मिन् सशोणितपरिस्रुतः ।\nशरभूतस्ततो भासि भास्करोऽस्तमिव व्रजन् ॥६-४९-१५॥",
  "बाणाभिहतमर्मत्वान्न शक्नोषीह भाषितुम् ।\nरुजा चाब्रुवतो यस्य दृष्टिरागेण सूच्यते ॥६-४९-१६॥",
  "यथैव मां वनं यान्तमनुयातो महाद्युतिः ।\nअहमप्यनुयास्यामि तथैवैनं यमक्षयम् ॥६-४९-१७॥",
  "इष्टबन्धुजनो नित्यं मां च नित्यमनुव्रतः ।\nइमामद्य गतोऽवस्थां ममानार्यस्य दुर्नयैः ॥६-४९-१८॥",
  "सुरुष्टेनापि वीरेण लक्ष्मणेन न संस्मरे ।\nपरुषं विप्रियं चापि श्रावितं तु कदाचन ॥६-४९-१९॥",
  "विससर्जैकवेगेन पञ्चबाणशतानि यः ।\nइष्वस्त्रेष्वधिकस्तस्मात् कार्तवीर्याच्च लक्ष्मणः ॥६-४९-२०॥",
  "अस्त्रैरस्त्राणि यो हन्याच्छक्रस्यापि महात्मनः ।\nसोऽयमुर्व्यां हतः शेते महार्हशयनोचितः ॥६-४९-२१॥",
  "तत्तु मिथ्या प्रलप्तं मां प्रधक्ष्यति न संशयः ।\nयन्मया न कृतो राजा राक्षसानां विभीषणः ॥६-४९-२२॥",
  "अस्मिन् मुहूर्ते सुग्रीव प्रतियातुमितोऽर्हसि ।\nमत्वा हीनं मया राजन् रावणोऽभिभविष्यति ॥६-४९-२३॥",
  "अङ्गदं तु पुरस्कृत्य ससैन्यं सपरिच्छदम् ।\nसागरं तर सुग्रीव नीलेन च नलेन च ॥६-४९-२४॥",
  "कृतं हि सुमहत्कर्म यदन्यैर्दुष्करं रणे ।\nऋक्षराजेन तुष्यामि गोलाङ्गूलाधिपेन च ॥६-४९-२५॥",
  "अङ्गदेन कृतं कर्म मैन्देन द्विविदेन च ।\nयुद्धं केसरिणा संख्ये घोरं सम्पातिना कृतम् ॥६-४९-२६॥",
  "गवयेन गवाक्षेण शरभेण गजेन च ।\nअन्यैश्च हरिभिर्युद्धं मदर्थे त्यक्तजीवितैः ॥६-४९-२७॥",
  "न चातिक्रमितुं शक्यं दैवं सुग्रीव मानुषैः ।\nयत्तु शक्यं वयस्येन सुहृदा वा परं मम ॥६-४९-२८॥",
  "कृतं सुग्रीव तत् सर्वं भवता धर्मभीरुणा ।\nमित्रकार्यं कृतमिदं भवद्भिर्वानरर्षभाः ॥६-४९-२९॥",
  "अनुज्ञाता मया सर्वे यथेष्टं गन्तुमर्हथ ।\nशुश्रुवुस्तस्य ये सर्वे वानराः परिदेवितम् ॥६-४९-३०॥",
  "वर्तयांचक्रिरेऽश्रूणि नेत्रैः कृष्णेतरेक्षणाः ॥६-४९-३१॥",
  "ततः सर्वाण्यनीकानि स्थापयित्वा विभीषणः ।\nआजगाम गदापाणिस्त्वरितं यत्र राघवः ॥६-४९-३२॥",
  "तं दृष्ट्वा त्वरितं यान्तं नीलाञ्जनचयोपमम् ।\nवानरा दुद्रुवुः सर्वे मन्यमानास्तु रावणिम् ॥६-४९-३३॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे रामनिर्वेदः नाम एकोनपञ्चाशः सर्गः ॥६-४९॥"
]