[
  "श्रीमद्वाल्मीकीयरामायणे युद्धकाण्डे विभीषणसंग्रहनिर्णयः नाम अष्टादशः सर्गः ॥६-१८॥",
  "अथ रामः प्रसन्नात्मा श्रुत्वा वायुसुतस्य ह ।\nप्रत्यभाषत दुर्धर्षः श्रुतवानात्मनि स्थितम् ॥६-१८-१॥",
  "ममापि च विवक्षास्ति काचित् प्रति विभीषणम् ।\nश्रोतुमिच्छामि तत् सर्वं भवद्भिः श्रेयसि स्थितैः ॥६-१८-२॥",
  "मित्रभावेन सम्प्राप्तं न त्यजेयं कथंचन ।\nदोषो यद्यपि तस्य स्यात् सतामेतदगर्हितम् ॥६-१८-३॥",
  "सुग्रीवस्त्वथ तद्वाक्यमाभाष्य च विमृश्य च ।\nततः शुभतरं वाक्यमुवाच हरिपुङ्गवः ॥६-१८-४॥",
  "स दुष्टो वाप्यदुष्टो वा किमेष रजनीचरः ।\nईदृशं व्यसनं प्राप्तं भ्रातरं यः परित्यजेत् ॥६-१८-५॥",
  "को नाम स भवेत् तस्य यमेष न परित्यजेत् ।\nवानराधिपतेर्वाक्यं श्रुत्वा सर्वानुदीक्ष्य तु ॥६-१८-६॥",
  "ईषदुत्स्मयमानस्तु लक्ष्मणं पुण्यलक्षणम् ।\nइति होवाच काकुत्स्थो वाक्यं सत्यपराक्रमः ॥६-१८-७॥",
  "अनधीत्य च शास्त्राणि वृद्धाननुपसेव्य च ।\nन शक्यमीदृशं वक्तुं यदुवाच हरीश्वरः ॥६-१८-८॥",
  "अस्ति सूक्ष्मतरं किंचिद् यथात्र प्रतिभाति मा ।\nप्रत्यक्षं लौकिकं चापि वर्तते सर्वराजसु ॥६-१८-९॥",
  "अमित्रास्तत्कुलीनाश्च प्रातिदेश्याश्च कीर्तिताः ।\nव्यसनेषु प्रहर्तारस्तस्मादयमिहागतः ॥६-१८-१०॥",
  "अपापास्तत्कुलीनाश्च मानयन्ति स्वकान् हितान् ।\nएष प्रायो नरेन्द्राणां शङ्कनीयस्तु शोभनः ॥६-१८-११॥",
  "यस्तु दोषस्त्वया प्रोक्तो ह्यादानेऽरिबलस्य च ।\nतत्र ते कीर्तयिष्यामि यथाशास्त्रमिदं शृणु ॥६-१८-१२॥",
  "न वयं तत्कुलीनाश्च राज्यकाङ्क्षी च राक्षसः ।\nपण्डिता हि भविष्यन्ति तस्माद् ग्राह्यो विभीषणः ॥६-१८-१३॥",
  "अव्यग्राश्च प्रहृष्टाश्च ते भविष्यन्ति संगताः ।\nप्रणादश्च महानेषोऽन्योन्यस्य भयमागतम् ।\nइति भेदं गमिष्यन्ति तस्माद् ग्राह्यो विभीषणः ॥६-१८-१४॥",
  "न सर्वे भ्रातरस्तात भवन्ति भरतोपमाः ।\nमद्विधा वा पितुः पुत्राः सुहृदो वा भवद्विधाः ॥६-१८-१५॥",
  "एवमुक्तस्तु रामेण सुग्रीवः सहलक्ष्मणः ।\nउत्थायेदं महाप्राज्ञः प्रणतो वाक्यमब्रवीत् ॥६-१८-१६॥",
  "रावणेन प्रणिहितं तमवेहि निशाचरम् ।\nतस्याहं निग्रहं मन्ये क्षमं क्षमवतां वर ॥६-१८-१७॥",
  "राक्षसो जिह्मया बुद्ध्या संदिष्टोऽयमिहागतः ।\nप्रहर्तुं त्वयि विश्वस्ते विश्वस्ते मयि वानघ ॥६-१८-१८॥",
  "लक्ष्मणे वा महाबाहो स वध्यः सचिवैः सह ।\nरावणस्य नृशंसस्य भ्राता ह्येष विभीषणः ॥६-१८-१९॥",
  "एवमुक्त्वा रघुश्रेष्ठं सुग्रीवो वाहिनीपतिः ।\nवाक्यज्ञो वाक्यकुशलं ततो मौनमुपागमत् ॥६-१८-२०॥",
  "स सुग्रीवस्य तद् वाक्यं रामः श्रुत्वा विमृश्य च ।\nततः शुभतरं वाक्यमुवाच हरिपुङ्गवम् ॥६-१८-२१॥",
  "स दुष्टो वाप्यदुष्टो वा किमेष रजनीचरः ।\nसूक्ष्ममप्यहितं कर्तुं मम शक्तः कथंचन ॥६-१८-२२॥",
  "पिशाचान् दानवान् यक्षान् पृथिव्यां चैव राक्षसान् ।\nअङ्गुल्यग्रेण तान् हन्यामिच्छन् हरिगणेश्वर ॥६-१८-२३॥",
  "श्रूयते हि कपोतेन शत्रुः शरणमागतः ।\nअर्चितश्च यथान्यायं स्वैश्च मांसैर्निमन्त्रितः ॥६-१८-२४॥",
  "स हि तं प्रतिजग्राह भार्याहर्तारमागतम् ।\nकपोतो वानरश्रेष्ठ किं पुनर्मद्विधो जनः ॥६-१८-२५॥",
  "ऋषेः कण्वस्य पुत्रोण कण्डुना परमर्षिणा ।\nशृणु गाथा पुरा गीता धर्मिष्ठा सत्यवादिना ॥६-१८-२६॥",
  "बद्धाञ्जलिपुटं दीनं याचन्तं शरणागतम् ।\nन हन्यादानृशंस्यार्थमपि शत्रुं परंतप ॥६-१८-२७॥",
  "आर्तो वा यदि वा दृप्तः परेषां शरणं गतः ।\nअरिः प्राणान् परित्यज्य रक्षितव्यः कृतात्मना ॥६-१८-२८॥",
  "स चेद् भयाद् वा मोहाद् वा कामाद् वापि न रक्षति ।\nस्वया शक्त्या यथान्यायं तत् पापं लोकगर्हितम् ॥६-१८-२९॥",
  "विनष्टः पश्यतस्तस्य रक्षिणः शरणं गतः ।\nआनाय सुकृतं तस्य सर्वं गच्छेदरक्षितः ॥६-१८-३०॥",
  "एवं दोषो महानत्र प्रपन्नानामरक्षणे ।\nअस्वर्ग्यं चायशस्यं च बलवीर्यविनाशनम् ॥६-१८-३१॥",
  "करिष्यामि यथार्थं तु कण्डोर्वचनमुत्तमम् ।\nधर्मिष्ठं च यशस्यं च स्वर्ग्यं स्यात् तु फलोदये ॥६-१८-३२॥",
  "सकृदेव प्रपन्नाय तवास्मीति च याचते ।\nअभयं सर्वभूतेभ्यो ददाम्येतद् व्रतं मम ॥६-१८-३३॥",
  "आनयैनं हरिश्रेष्ठ दत्तमस्याभयं मया ।\nविभीषणो वा सुग्रीव यदि वा रावणः स्वयम् ॥६-१८-३४॥",
  "रामस्य तु वचः श्रुत्वा सुग्रीवः प्लवगेश्वरः ।\nप्रत्यभाषत काकुत्स्थं सौहार्देनाभिपूरितः ॥६-१८-३५॥",
  "किमत्र चित्रं धर्मज्ञ लोकनाथशिखामणे ।\nयत् त्वमार्यं प्रभाषेथाः सत्त्ववान् सत्पथे स्थितः ॥६-१८-३६॥",
  "मम चाप्यन्तरात्मायं शुद्धं वेत्ति विभीषणम् ।\nअनुमानाच्च भावाच्च सर्वतः सुपरीक्षितः ॥६-१८-३७॥",
  "तस्मात् क्षिप्रं सहास्माभिस्तुल्यो भवतु राघव ।\nविभीषणो महाप्राज्ञः सखित्वं चाभ्युपैतु नः ॥६-१८-३८॥",
  "ततस्तु सुग्रीववचो निशम्य तद्धरीश्वरेणाभिहितं नरेश्वरः ।\nविभीषणेनाशु जगाम संगमं पतत्त्रिराजेन यथा पुरंदरः ॥६-१८-३९॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे अष्टादशः सर्गः ॥६-१८॥"
]