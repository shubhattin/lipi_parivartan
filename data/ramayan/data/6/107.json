[
  "श्रीमद्वाल्मीकीयरामायणे युद्धकाण्डे आदित्यहृदयम् नाम सप्ताधिकशततमः सर्गः ॥६-१०७॥",
  "ततः प्रवृत्तं सुक्रूरं रामरावणयोस्तदा ।\nसुमहद् द्वैरथं युद्धं सर्वलोकभयावहम् ॥६-१०७-१॥",
  "ततो राक्षससैन्यं च हरीणां च महद्बलम् ।\nप्रगृहीतप्रहरणं निश्चेष्टं समवर्तत ॥६-१०७-२॥",
  "सम्प्रयुद्धौ तु तौ दृष्ट्वा बलवन्नरराक्षसौ ।\nव्याक्षिप्तहृदयाः सर्वे परं विस्मयमागताः ॥६-१०७-३॥",
  "नानाप्रहरणैर्व्यग्रैर्भुजैर्विस्मितबुद्धयः ।\nतस्थुः प्रेक्ष्य च संग्रामं नाभिजग्मुः परस्परम् ॥६-१०७-४॥",
  "रक्षसां रावणं चापि वानराणां च राघवम् ।\nपश्यतां विस्मिताक्षाणां सैन्यं चित्रमिवाबभौ ॥६-१०७-५॥",
  "तौ तु तत्र निमित्तानि दृष्ट्वा राघवरावणौ ।\nकृतबुद्धी स्थिरामर्षौ युयुधाते ह्यभीतवत् ॥६-१०७-६॥",
  "जेतव्यमिति काकुत्स्थो मर्तव्यमिति रावणः ।\nधृतौ स्ववीर्यसर्वस्वं युद्धेऽदर्शयतां तदा ॥६-१०७-७॥",
  "ततः क्रोधाद् दशग्रीवः शरान् संधाय वीर्यवान् ।\nमुमोच ध्वजमुद्दिश्य राघवस्य रथे स्थितम् ॥६-१०७-८॥",
  "ते शरास्तमनासाद्य पुरंदररथध्वजम् ।\nरथशक्तिं परामृश्य निपेतुर्धरणीतले ॥६-१०७-९॥",
  "ततो रामोऽपि संक्रुद्धश्चापमाकृष्य वीर्यवान् ।\nकृतप्रतिकृतं कर्तुं मनसा सम्प्रचक्रमे ॥६-१०७-१०॥",
  "रावणध्वजमुद्दिश्य मुमोच निशितं शरम् ।\nमहासर्पमिवासह्यं ज्वलन्तं स्वेन तेजसा ॥६-१०७-११॥",
  "रामश्चिक्षेप तेजस्वी केतुमुद्दिश्य सायकम् ।\nजगाम स महीं छित्त्वा दशग्रीवध्वजं शरः ॥६-१०७-१२॥",
  "स निकृत्तोऽपतद् भूमौ रावणस्यन्दनध्वजः ।\nध्वजस्योन्मथनं दृष्ट्वा रावणः स महाबलः ॥६-१०७-१३॥",
  "सम्प्रदीप्तोऽभवत् क्रोधादमर्षात् प्रदहन्निव ।\nस रोषवशमापन्नः शरवर्षं ववर्ष ह ॥६-१०७-१४॥",
  "रामस्य तुरगान् दीप्तैः शरैर्विव्याध रावणः ।\nते दिव्या हरयस्तत्र नास्खलन्नापि बभ्रमुः ॥६-१०७-१५॥",
  "बभूवुः स्वस्थहृदयाः पद्मनालैरिवाहताः ।\nतेषामसम्भ्रमं दृष्ट्वा वाजिनां रावणस्तदा ॥६-१०७-१६॥",
  "भूय एव सुसंक्रुद्धः शरवर्षं मुमोच ह ।\nगदाश्च परिघांश्चैव चक्राणि मुसलानि च ॥६-१०७-१७॥",
  "गिरिशृङ्गाणि वृक्षांश्च तथा शूलपरश्वधान् ।\nमायाविहितमेतत् तु शस्त्रवर्षमपातयत् ।\nसहस्रशस्तदा बाणानश्रान्तहृदयोद्यमः ॥६-१०७-१८॥",
  "तुमुलं त्रासजननं भीमं भीमप्रतिस्वनम् ।\nतद् वर्षमभवद् युद्धे नैकशस्त्रमयं महत् ॥६-१०७-१९॥",
  "विमुच्य राघवरथं समन्ताद् वानरे बले ।\nसायकैरन्तरिक्षं च चकार सुनिरन्तरम् ॥६-१०७-२०॥",
  "मुमोच च दशग्रीवो निःसङ्गेनान्तरात्मना ।\nव्यायच्छमानं तं दृष्ट्वा तत्परं रावणं रणे ॥६-१०७-२१॥",
  "प्रहसन्निव काकुत्स्थः संदधे निशितान् शरान् ।\nस मुमोच ततो बाणान् शतशोऽथ सहस्रशः ॥६-१०७-२२॥",
  "तान् दृष्ट्वा रावणश्चक्रे स्वशरैः खं निरन्तरम् ।\nताभ्यां नियुक्तेन तदा शरवर्षेण भास्वता ॥६-१०७-२३॥",
  "शरबद्धमिवाभाति द्वितीयं भास्वदम्बरम् ।\nनानिमित्तोऽभवद् बाणो नानिर्भेत्ता न निष्फलः ॥६-१०७-२४॥",
  "अन्योन्यमभिसंहत्य निपेतुर्धरणीतले ।\nतथा विसृजतोर्बाणान् रामरावणयोर्मृधे ॥६-१०७-२५॥",
  "प्रायुध्येतामविच्छिन्नमस्यन्तौ सव्यदक्षिणम् ।\nचक्रतुश्च शरैर्घोरैर्निरुच्छ्वासमिवाम्बरम् ॥६-१०७-२६॥",
  "रावणस्य हयान् रामो हयान् रामस्य रावणः ।\nजघ्नतुस्तौ तदान्योन्यं कृतानुकृतकारिणौ ॥६-१०७-२७॥",
  "एवं तु तौ सुसंक्रुद्धौ चक्रतुर्युद्धमुत्तमम् ।\nमुहूर्तमभवद् युद्धं तुमुलं रोमहर्षणम् ॥६-१०७-२८॥",
  "तौ तथा युध्यमानौ तु समरे रामरावणौ ।\nददृशुः सर्वभूतानि विस्मितेनान्तरात्मना ॥६-१०७-२९॥",
  "अर्दयन्तौ तु समरे तयोस्तौ स्यन्दनोत्तमौ ।\nपरस्परमभिक्रुद्धौ परस्परमभिद्रुतौ ॥६-१०७-३०॥",
  "परस्परवधे युक्तौ घोररूपौ बभूवतुः ।\nमण्डलानि च वीथीश्च गतप्रत्यागतानि च ॥६-१०७-३१॥",
  "दर्शयन्तौ बहुविधां सूतौ सारथ्यजां गतिम् ।\nअर्दयन् रावणं रामो राघवं चापि रावणः ॥६-१०७-३२॥",
  "गतिवेगं समापन्नौ प्रवर्तननिवर्तने ।\nक्षिपतोः शरजालानि तयोस्तौ स्यन्दनोत्तमौ ॥६-१०७-३३॥",
  "चेरतुः संयुगमहीं सासारौ जलदाविव ।\nदर्शयित्वा तदा तौ तु गतिं बहुविधां रणे ॥६-१०७-३४॥",
  "परस्परस्याभिमुखौ पुनरेव च तस्थतुः ।\nधुरं धुरेण रथयोर्वक्त्रं वक्त्रेण वाजिनाम् ॥६-१०७-३५॥",
  "पताकाश्च पताकाभिः समीयुः स्थितयोस्तदा ।\nरावणस्य ततो रामो धनुर्मुक्तैः शितैः शरैः ॥६-१०७-३६॥",
  "चतुर्भिश्चतुरो दीप्तान् हयान् प्रत्यपसर्पयत् ।\nस क्रोधवशमापन्नो हयानामपसर्पणे ॥६-१०७-३७॥",
  "मुमोच निशितान् बाणान् राघवाय दशाननः ।\nसोऽतिविद्धो बलवता दशग्रीवेण राघवः ॥६-१०७-३८॥",
  "जगाम न विकारं च न चापि व्यथितोऽभवत् ।\nचिक्षेप च पुनर्बाणान् वज्रसारसमस्वनान् ॥६-१०७-३९॥",
  "सारथिं वज्रहस्तस्य समुद्दिश्य दशाननः ।\nमातलेस्तु महावेगाः शरीरे पतिताः शराः ॥६-१०७-४०॥",
  "न सूक्ष्ममपि सम्मोहं व्यथां वा प्रददुर्युधि ।\nतया धर्षणया क्रुद्धो मातलेर्न तथाऽऽत्मनः ॥६-१०७-४१॥",
  "चकार शरजालेन राघवो विमुखं रिपुम् ।\nविंशतिं त्रिंशतिं षष्टिं शतशोऽथ सहस्रशः ॥६-१०७-४२॥",
  "मुमोच राघवो वीरः सायकान् स्यन्दने रिपोः ।\nरावणोऽपि ततः क्रुद्धो रथस्थो राक्षसेश्वरः ॥६-१०७-४३॥",
  "गदामुसलवर्षेण रामं प्रत्यर्दयद् रणे ।\nतत् प्रवृत्तं पुनर्युद्धं तुमुलं रोमहर्षणम् ॥६-१०७-४४॥",
  "गदानां मुसलानां च परिघाणां च निःस्वनैः ।\nशराणां पुङ्खवातैश्च क्षुभिताः सप्त सागराः ॥६-१०७-४५॥",
  "क्षुब्धानां सागराणां च पातालतलवासिनः ।\nव्यथिता दानवाः सर्वे पन्नगाश्च सहस्रशः ॥६-१०७-४६॥",
  "चकम्पे मेदिनी कृत्स्ना सशैलवनकानना ।\nभास्करो निष्प्रभश्चासीन्न ववौ चापि मारुतः ॥६-१०७-४७॥",
  "ततो देवाः सगन्धर्वाः सिद्धाश्च परमर्षयः ।\nचिन्तामापेदिरे सर्वे सकिंनरमहोरगाः ॥६-१०७-४८॥",
  "स्वस्ति गोब्राह्मणेभ्यस्तु लोकास्तिष्ठन्तु शाश्वताः ।\nजयतां राघवः संख्ये रावणं राक्षसेश्वरम् ॥६-१०७-४९॥",
  "एवं जपन्तोऽपश्यंस्ते देवाः सर्षिगणास्तदा ।\nरामरावणयोर्युद्धं सुघोरं रोमहर्षणम् ॥६-१०७-५०॥",
  "गन्धर्वाप्सरसां सङ्घा दृष्ट्वा युद्धमनूपमम् ।\nगगनं गगनाकारं सागरः सागरोपमः ॥६-१०७-५१॥",
  "रामरावणयोर्युद्धं रामरावणयोरिव ।\nएवं ब्रुवन्तो ददृशुस्तद् युद्धं रामरावणम् ॥६-१०७-५२॥",
  "ततः क्रोधान्महाबाहू रघूणां कीर्तिवर्धनः ।\nसंधाय धनुषा रामः शरमाशीविषोपमम् ॥६-१०७-५३॥",
  "रावणस्य शिरोऽच्छिन्दच्छ्रीमज्ज्वलितकुण्डलम् ।\nतच्छिरः पतितं भूमौ दृष्टं लोकैस्त्रिभिस्तदा ॥६-१०७-५४॥",
  "तस्यैव सदृशं चान्यद् रावणस्योत्थितं शिरः ।\nतत् क्षिप्तं क्षिप्रहस्तेन रामेण क्षिप्रकारिणा ॥६-१०७-५५॥",
  "द्वितीयं रावणशिरश्छिन्नं संयति सायकैः ।\nछिन्नमात्रं च तच्छीर्षं पुनरेव प्रदृश्यते ॥६-१०७-५६॥",
  "तदप्यशनिसंकाशैश्छिन्नं रामस्य सायकैः ।\nएवमेव शतं छिन्नं शिरसां तुल्यवर्चसाम् ॥६-१०७-५७॥",
  "न चैव रावणस्यान्तो दृश्यते जीवितक्षये ।\nततः सर्वास्त्रविद् वीरः कौसल्यानन्दवर्धनः ॥६-१०७-५८॥",
  "मार्गणैर्बहुभिर्युक्तश्चिन्तयामास राघवः ।\nमारीचो निहतो यैस्तु खरो यैस्तु सदूषणः ॥६-१०७-५९॥",
  "क्रौञ्चावटे विराधस्तु कबन्धो दण्डकावने ।\nयैः साला गिरयो भग्ना वाली च क्षुभितोऽम्बुधिः ॥६-१०७-६०॥",
  "त इमे सायकाः सर्वे युद्धे प्रात्ययिका मम ।\nकिं नु तत् कारणं येन रावणे मन्दतेजसः ॥६-१०७-६१॥",
  "इति चिन्तापरश्चासीदप्रमत्तश्च संयुगे ।\nववर्ष शरवर्षाणि राघवो रावणोरसि ॥६-१०७-६२॥",
  "रावणोऽपि ततः क्रुद्धो रथस्थो राक्षसेश्वरः ।\nगदामुसलवर्षेण रामं प्रत्यर्दयद् रणे ॥६-१०७-६३॥",
  "तत् प्रवृत्तं महद् युद्धं तुमुलं रोमहर्षणम् ।\nअन्तरिक्षे च भूमौ च पुनश्च गिरिमूर्धनि ॥६-१०७-६४॥",
  "देवदानवयक्षाणां पिशाचोरगरक्षसाम् ।\nपश्यतां तन्महद् युद्धं सर्वरात्रमवर्तत ॥६-१०७-६५॥",
  "नैव रात्रिं न दिवसं न मुहूर्तं न च क्षणम् ।\nरामरावणयोर्युद्धं विराममुपगच्छति ॥६-१०७-६६॥",
  "दशरथसुतराक्षसेन्द्रयोस्तयोर्जयमनवेक्ष्य रणे स राघवस्य ।\nसुरवररथसारथिर्महात्मारणरतराममुवाच वाक्यमाशु ॥६-१०७-६७॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्ताधिकशततमः सर्गः ॥६-१०७॥"
]