[
  "अथ श्रीमद्वाल्मीकीयरामायणे युद्धकाण्डे रावणैकशतशिरश्छेदनम् नाम दशाधिकशततमः सर्गः ॥६-११०॥",
  "तौ तथा युध्यमानौ तु समरे रामरावणौ ।\nददृशुः सर्वभूतानि विस्मितेनान्तरात्मना ॥६-११०-१॥",
  "अर्दयन्तौ तु समरे तयोस्तौ स्यन्दनोत्तमौ ।\nपरस्परमभिक्रुद्धौ परस्परमभिद्रुतौ ॥६-११०-२॥",
  "परस्परवधे युक्तौ घोररूपौ बभूवतुः ।\nमण्डलानि च वीथीश्च गतप्रत्यागतानि च ॥६-११०-३॥",
  "दर्शयन्तौ बहुविधां सूतौ सारथ्यजां गतिम् ।\nअर्दयन् रावणं रामो राघवं चापि रावणः ॥६-११०-४॥",
  "गतिवेगं समापन्नौ प्रवर्तननिवर्तने ।\nक्षिपतोः शरजालानि तयोस्तौ स्यन्दनोत्तमौ ॥६-११०-५॥",
  "चेरतुः संयुगमहीं सासारौ जलदाविव ।\nदर्शयित्वा तदा तौ तु गतिं बहुविधां रणे ॥६-११०-६॥",
  "परस्परस्याभिमुखौ पुनरेव च तस्थतुः ।\nधुरं धुरेण रथयोर्वक्त्रं वक्त्रेण वाजिनाम् ॥६-११०-७॥",
  "पताकाश्च पताकाभिः समीयुः स्थितयोस्तदा ।\nरावणस्य ततो रामो धनुर्मुक्तैः शितैः शरैः ॥६-११०-८॥",
  "चतुर्भिश्चतुरो दीप्तान् हयान् प्रत्यपसर्पयत् ।\nस क्रोधवशमापन्नो हयानामपसर्पणे ॥६-११०-९॥",
  "मुमोच निशितान् बाणान् राघवाय दशाननः ।\nसोऽतिविद्धो बलवता दशग्रीवेण राघवः ॥६-११०-१०॥",
  "जगाम न विकारं च न चापि व्यथितोऽभवत् ।\nचिक्षेप च पुनर्बाणान् वज्रसारसमस्वनान् ॥६-११०-११॥",
  "सारथिं वज्रहस्तस्य समुद्दिश्य दशाननः ।\nमातलेस्तु महावेगाः शरीरे पतिताः शराः ॥६-११०-१२॥",
  "न सूक्ष्ममपि सम्मोहं व्यथां वा प्रददुर्युधि ।\nतया धर्षणया क्रुद्धो मातलेर्न तथाऽऽत्मनः ॥६-११०-१३॥",
  "चकार शरजालेन राघवो विमुखं रिपुम् ।\nविंशतिं त्रिंशतिं षष्टिं शतशोऽथ सहस्रशः ॥६-११०-१४॥",
  "मुमोच राघवो वीरः सायकान् स्यन्दने रिपोः ।\nरावणोऽपि ततः क्रुद्धो रथस्थो राक्षसेश्वरः ॥६-११०-१५॥",
  "गदामुसलवर्षेण रामं प्रत्यर्दयद् रणे ।\nतत् प्रवृत्तं पुनर्युद्धं तुमुलं रोमहर्षणम् ॥६-११०-१६॥",
  "गदानां मुसलानां च परिघाणां च निःस्वनैः ।\nशराणां पुङ्खवातैश्च क्षुभिताः सप्त सागराः ॥६-११०-१७॥",
  "क्षुब्धानां सागराणां च पातालतलवासिनः ।\nव्यथिता दानवाः सर्वे पन्नगाश्च सहस्रशः ॥६-११०-१८॥",
  "चकम्पे मेदिनी कृत्स्ना सशैलवनकानना ।\nभास्करो निष्प्रभश्चासीन्न ववौ चापि मारुतः ॥६-११०-१९॥",
  "ततो देवाः सगन्धर्वाः सिद्धाश्च परमर्षयः ।\nचिन्तामापेदिरे सर्वे सकिंनरमहोरगाः ॥६-११०-२०॥",
  "स्वस्ति गोब्राह्मणेभ्यस्तु लोकास्तिष्ठन्तु शाश्वताः ।\nजयतां राघवः संख्ये रावणं राक्षसेश्वरम् ॥६-११०-२१॥",
  "एवं जपन्तोऽपश्यंस्ते देवाः सर्षिगणास्तदा ।\nरामरावणयोर्युद्धं सुघोरं रोमहर्षणम् ॥६-११०-२२॥",
  "गन्धर्वाप्सरसां सङ्घा दृष्ट्वा युद्धमनूपमम् ।\nगगनं गगनाकारं सागरः सागरोपमः ॥६-११०-२३॥",
  "रामरावणयोर्युद्धं रामरावणयोरिव ।\nएवं ब्रुवन्तो ददृशुस्तद् युद्धं रामरावणम् ॥६-११०-२४॥",
  "ततः क्रोधान्महाबाहू रघूणां कीर्तिवर्धनः ।\nसंधाय धनुषा रामः शरमाशीविषोपमम् ॥६-११०-२५॥",
  "रावणस्य शिरोऽच्छिन्दच्छ्रीमज्ज्वलितकुण्डलम् ।\nतच्छिरः पतितं भूमौ दृष्टं लोकैस्त्रिभिस्तदा ॥६-११०-२६॥",
  "तस्यैव सदृशं चान्यद् रावणस्योत्थितं शिरः ।\nतत् क्षिप्तं क्षिप्रहस्तेन रामेण क्षिप्रकारिणा ॥६-११०-२७॥",
  "द्वितीयं रावणशिरश्छिन्नं संयति सायकैः ।\nछिन्नमात्रं च तच्छीर्षं पुनरेव प्रदृश्यते ॥६-११०-२८॥",
  "तदप्यशनिसंकाशैश्छिन्नं रामस्य सायकैः ।\nएवमेव शतं छिन्नं शिरसां तुल्यवर्चसाम् ॥६-११०-२९॥",
  "न चैव रावणस्यान्तो दृश्यते जीवितक्षये ।\nततः सर्वास्त्रविद् वीरः कौसल्यानन्दवर्धनः ॥६-११०-३०॥",
  "मार्गणैर्बहुभिर्युक्तश्चिन्तयामास राघवः ।\nमारीचो निहतो यैस्तु खरो यैस्तु सदूषणः ॥६-११०-३१॥",
  "क्रौञ्चावटे विराधस्तु कबन्धो दण्डकावने ।\nयैः साला गिरयो भग्ना वाली च क्षुभितोऽम्बुधिः ॥६-११०-३२॥",
  "त इमे सायकाः सर्वे युद्धे प्रात्ययिका मम ।\nकिं नु तत् कारणं येन रावणे मन्दतेजसः ॥६-११०-३३॥",
  "इति चिन्तापरश्चासीदप्रमत्तश्च संयुगे ।\nववर्ष शरवर्षाणि राघवो रावणोरसि ॥६-११०-३४॥",
  "रावणोऽपि ततः क्रुद्धो रथस्थो राक्षसेश्वरः ।\nगदामुसलवर्षेण रामं प्रत्यर्दयद् रणे ॥६-११०-३५॥",
  "तत् प्रवृत्तं महद् युद्धं तुमुलं रोमहर्षणम् ।\nअन्तरिक्षे च भूमौ च पुनश्च गिरिमूर्धनि ॥६-११०-३६॥",
  "देवदानवयक्षाणां पिशाचोरगरक्षसाम् ।\nपश्यतां तन्महद् युद्धं सर्वरात्रमवर्तत ॥६-११०-३७॥",
  "नैव रात्रिं न दिवसं न मुहूर्तं न च क्षणम् ।\nरामरावणयोर्युद्धं विराममुपगच्छति ॥६-११०-३८॥",
  "दशरथसुतराक्षसेन्द्रयोस्तयोर्जयमनवेक्ष्य रणे स राघवस्य ।\nसुरवररथसारथिर्महात्मा रणरतराममुवाच वाक्यमाशु ॥६-११०-३९॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे रावणैकशतशिरश्छेदनम् नाम दशाधिकशततमः सर्गः ॥६-११०॥"
]