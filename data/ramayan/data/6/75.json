[
  "श्रीमद्वाल्मीकीयरामायणे युद्धकाण्डे लङ्कादाहः नाम पञ्चसप्ततितमः सर्गः ॥६-७५॥",
  "ततोऽब्रवीन्महातेजाः सुग्रीवो वानरेश्वरः ।\nअर्थ्यं विज्ञापयंश्चापि हनूमन्तमिदं वचः ॥६-७५-१॥",
  "यतो हतः कुम्भकर्णः कुमाराश्च निषूदिताः ।\nनेदानीमुपनिर्हारं रावणो दातुमर्हति ॥६-७५-२॥",
  "ये ये महाबलाः सन्ति लघवश्च प्लवंगमाः ।\nलङ्कामभिपतन्त्वाशु गृह्योल्काः प्लवगर्षभाः ॥६-७५-३॥",
  "ततोऽस्तं गत आदित्ये रौद्रे तस्मिन् निशामुखे ।\nलङ्कामभिमुखाः सोल्का जग्मुस्ते प्लवगर्षभाः ॥६-७५-४॥",
  "उल्काहस्तैर्हरिगणैः सर्वतः समभिद्रुताः ।\nआरक्षस्था विरूपाक्षाः सहसा विप्रदुद्रुवुः ॥६-७५-५॥",
  "गोपुराट्टप्रतोलीषु चर्यासु विविधासु च ।\nप्रासादेषु च संहृष्टाः ससृजुस्ते हुताशनम् ॥६-७५-६॥",
  "तेषां गृहसहस्राणि ददाह हुतभुक् तदा ।\nप्रासादाः पर्वताकाराः पतन्ति धरणीतले ॥६-७५-७॥",
  "अगुरुर्दह्यते तत्र परं चैव सुचन्दनम् ।\nमौक्तिका मणयः स्निग्धा वज्रं चापि प्रवालकम् ॥६-७५-८॥",
  "क्षौमं च दह्यते तत्र कौशेयं चापि शोभनम् ।\nआविकं विविधं चौर्णं काञ्चनं भाण्डमायुधम् ॥६-७५-९॥",
  "नानाविकृतसंस्थानं वाजिभाण्डपरिच्छदम् ।\nगजग्रैवेयकक्ष्याश्च रथभाण्डांश्च संस्कृतान् ॥६-७५-१०॥",
  "तनुत्राणि च योधानां हस्त्यश्वानां च वर्म च ।\nखड्गा धनूंषि ज्याबाणास्तोमराङ्कुशशक्तयः ॥६-७५-११॥",
  "रोमजं वालजं चर्म व्याघ्रजं चाण्डजं बहु ।\nमुक्तामणिविचित्रांश्च प्रासादांश्च समन्ततः ॥६-७५-१२॥",
  "विविधानस्त्रसंघातानग्निर्दहति तत्र वै ।\nनानाविधान् गृहांश्चित्रान् ददाह हुतभुक् तदा ॥६-७५-१३॥",
  "आवासान् राक्षसानां च सर्वेषां गृहगृध्नुनाम् ।\nहेमचित्रतनुत्राणां स्रग्भाण्डाम्बरधारिणाम् ॥६-७५-१४॥",
  "सीधुपानचलाक्षाणां मदविह्वलगामिनाम् ।\nकान्तालम्बितवस्त्राणां शत्रुसंजातमन्युनाम् ॥६-७५-१५॥",
  "गदाशूलासिहस्तानां खादतां पिबतामपि ।\nशयनेषु महार्हेषु प्रसुप्तानां प्रियैः सह ॥६-७५-१६॥",
  "त्रस्तानां गच्छतां तूर्णं पुत्रानादाय सर्वतः ।\nतेषां शतसहस्राणि तदा लङ्कानिवासिनाम् ॥६-७५-१७॥",
  "अदहत् पावकस्तत्र जज्वाल च पुनः पुनः ।\nसारवन्ति महार्हाणि गम्भीरगुणवन्ति च ॥६-७५-१८॥",
  "हेमचन्द्रार्धचन्द्राणि चन्द्रशालोन्नतानि च ।\nतत्र चित्रगवाक्षाणि साधिष्ठानानि सर्वशः ॥६-७५-१९॥",
  "मणिविद्रुमचित्राणि स्पृशन्तीव दिवाकरम् ।\nक्रौञ्चबर्हिणवीणानां भूषणानां च निःस्वनैः ॥६-७५-२०॥",
  "नादितान्यचलाभानि वेश्मान्यग्निर्ददाह सः ।\nज्वलनेन परीतानि तोरणानि चकाशिरे ॥६-७५-२१॥",
  "विद्युद्भिरिव नद्धानि मेघजालानि घर्मगे ।\nज्वलनेन परीतानि गृहाणि प्रचकाशिरे ॥६-७५-२२॥",
  "दावाग्निदीप्तानि यथा शिखराणि महागिरेः ।\nविमानेषु प्रसुप्ताश्च दह्यमाना वराङ्गनाः ॥६-७५-२३॥",
  "त्यक्ताभरणसंयोगा हाहेत्युच्चैर्विचुक्रुशुः ।\nतत्र चाग्निपरीतानि निपेतुर्भवनान्यपि ॥६-७५-२४॥",
  "वज्रिवज्रहतानीव शिखराणि महागिरेः ।\nतानि निर्दह्यमानानि दूरतः प्रचकाशिरे ॥६-७५-२५॥",
  "हिमवच्छिखराणीव दह्यमानानि सर्वशः ।\nहर्म्याग्रैर्दह्यमानैश्च ज्वालाप्रज्वलितैरपि ॥६-७५-२६॥",
  "रात्रौ सा दृश्यते लङ्का पुष्पितैरिव किंशुकैः ।\nहस्त्यध्यक्षैर्गजैर्मुक्तैर्मुक्तैश्च तुरगैरपि ।\nबभूव लङ्का लोकान्ते भ्रान्तग्राह इवार्णवः ॥६-७५-२७॥",
  "अश्वं मुक्तं गजो दृष्ट्वा क्वचिद् भीतोऽपसर्पति ।\nभीतो भीतं गजं दृष्ट्वा क्वचिदश्वो निवर्तते ॥६-७५-२८॥",
  "लङ्कायां दह्यमानायां शुशुभे च महोदधिः ।\nछायासंसक्तसलिलो लोहितोद इवार्णवः ॥६-७५-२९॥",
  "सा बभूव मुहूर्तेन हरिभिर्दीपिता पुरी ।\nलोकस्यास्य क्षये घोरे प्रदीप्तेव वसुन्धरा ॥६-७५-३०॥",
  "नारीजनस्य धूमेन व्याप्तस्योच्चैर्विनेदुषः ।\nस्वनो ज्वलनतप्तस्य शुश्रुवे शतयोजनम् ॥६-७५-३१॥",
  "प्रदग्धकायानपरान् राक्षसान् निर्गतान् बहिः ।\nसहसा ह्युत्पतन्ति स्म हरयोऽथ युयुत्सवः ॥६-७५-३२॥",
  "उद्घुष्टं वानराणां च राक्षसानां च निःस्वनम् ।\nदिशो दश समुद्रं च पृथिवीं च व्यनादयत् ॥६-७५-३३॥",
  "विशल्यौ च महात्मानौ तावुभौ रामलक्ष्मणौ ।\nअसम्भ्रान्तौ जगृहतुस्ते उभे धनुषी वरे ॥६-७५-३४॥",
  "ततो विस्फारयामास रामश्च धनुरुत्तमम् ।\nबभूव तुमुलः शब्दो राक्षसानां भयावहः ॥६-७५-३५॥",
  "अशोभत तदा रामो धनुर्विस्फारयन् महत् ।\nभगवानिव संक्रुद्धो भवो वेदमयं धनुः ॥६-७५-३६॥",
  "उद्घुष्टं वानराणां च राक्षसानां च निःस्वनम् ।\nज्याशब्दस्तावुभौ शब्दावति रामस्य शुश्रुवे ॥६-७५-३७॥",
  "वानरोद्घुष्टघोषश्च राक्षसानां च निःस्वनः ।\nज्याशब्दश्चापि रामस्य त्रयं व्याप दिशो दश ॥६-७५-३८॥",
  "तस्य कार्मुकनिर्मुक्तैः शरैस्तत्पुरगोपुरम् ।\nकैलासशृङ्गप्रतिमं विकीर्णमभवद् भुवि ॥६-७५-३९॥",
  "ततो रामशरान् दृष्ट्वा विमानेषु गृहेषु च ।\nसंनाहो राक्षसेन्द्राणां तुमुलः समपद्यत ॥६-७५-४०॥",
  "तेषां संनह्यमानानां सिंहनादं च कुर्वताम् ।\nशर्वरी राक्षसेन्द्राणां रौद्रीव समपद्यत ॥६-७५-४१॥",
  "आदिष्टा वानरेन्द्रास्ते सुग्रीवेण महात्मना ।\nआसन्नं द्वारमासाद्य युध्यध्वं च प्लवंगमाः ॥६-७५-४२॥",
  "यश्च वो वितथं कुर्यात् तत्र तत्राप्युपस्थितः ।\nस हन्तव्योऽभिसम्प्लुत्य राजशासनदूषकः ॥६-७५-४३॥",
  "तेषु वानरमुख्येषु दीप्तोल्कोज्ज्वलपाणिषु ।\nस्थितेषु द्वारमाश्रित्य रावणं क्रोध आविशत् ॥६-७५-४४॥",
  "तस्य जृम्भितविक्षेपाद् व्यामिश्रा वै दिशो दश ।\nरूपवानिव रुद्रस्य मन्युर्गात्रेष्वदृश्यत ॥६-७५-४५॥",
  "स कुम्भं च निकुम्भं च कुम्भकर्णात्मजावुभौ ।\nप्रेषयामास संक्रुद्धो राक्षसैर्बहुभिः सह ॥६-७५-४६॥",
  "यूपाक्षः शोणिताक्षश्च प्रजङ्घः कम्पनस्तथा ।\nनिर्ययुः कौम्भकर्णिभ्यां सह रावणशासनात् ॥६-७५-४७॥",
  "शशास चैव तान् सर्वान् राक्षसान् स महाबलान् ।\nराक्षसा गच्छताद्यैव सिंहनादं च नादयन् ॥६-७५-४८॥",
  "ततस्तु चोदितास्तेन राक्षसा ज्वलितायुधाः ।\nलङ्काया निर्ययुर्वीराः प्रणदन्तः पुनः पुनः ॥६-७५-४९॥",
  "रक्षसां भूषणस्थाभिर्भाभिः स्वाभिश्च सर्वशः ।\nचक्रुस्ते सप्रभं व्योम हरयश्चाग्निभिः सह ॥६-७५-५०॥",
  "तत्र ताराधिपस्याभा ताराणां भा तथैव च ।\nतयोराभरणाभा च ज्वलिता द्यामभासयत् ॥६-७५-५१॥",
  "चन्द्राभा भूषणाभा च ग्रहाणां ज्वलतां च भा ।\nहरिराक्षससैन्यानि भ्राजयामास सर्वतः ॥६-७५-५२॥",
  "तत्र चार्धप्रदीप्तानां गृहाणां सागरः पुनः ।\nभाभिः संसक्तसलिलश्चलोर्मिः शुशुभेऽधिकम् ॥६-७५-५३॥",
  "पताकाध्वजसंयुक्तमुत्तमासिपरश्वधम् ।\nभीमाश्वरथमातङ्गं नानापत्तिसमाकुलम् ॥६-७५-५४॥",
  "दीप्तशूलगदाखड्गप्रासतोमरकार्मुकम् ।\nतद् राक्षसबलं भीमं घोरविक्रमपौरुषम् ॥६-७५-५५॥",
  "ददृशे ज्वलितप्रासं किङ्किणीशतनादितम् ।\nहेमजालाचितभुजं व्यावेष्टितपरश्वधम् ॥६-७५-५६॥",
  "व्याघूर्णितमहाशस्त्रं बाणसंसक्तकार्मुकम् ।\nगन्धमाल्यमधूत्सेकसम्मोदितमहानिलम् ॥६-७५-५७॥",
  "घोरं शूरजनाकीर्णं महाम्बुधरनिःस्वनम् ।\nतद् दृष्ट्वा बलमायातं राक्षसानां दुरासदम् ॥६-७५-५८॥",
  "संचचाल प्लवंगानां बलमुच्चैर्ननाद च ।\nजवेनाप्लुत्य च पुनस्तद् बलं रक्षसां महत् ॥६-७५-५९॥",
  "अभ्ययात् प्रत्यरिबलं पतंगा इव पावकम् ।\nतेषां भुजपरामर्शव्यामृष्टपरिघाशनि ॥६-७५-६०॥",
  "राक्षसानां बलं श्रेष्ठं भूयः परमशोभत ।\nतत्रोन्मत्ता इवोत्पेतुर्हरयोऽथ युयुत्सवः ॥६-७५-६१॥",
  "तरुशैलैरभिघ्नन्तो मुष्टिभिश्च निशाचरान् ।\nतथैवापततां तेषां हरीणां निशितैः शरैः ॥६-७५-६२॥",
  "शिरांसि सहसा जह्रू राक्षसा भीमविक्रमाः ।\nदशनैर्हतकर्णाश्च मुष्टिभिर्भिन्नमस्तकाः ।\nशिलाप्रहारभग्नाङ्गा विचेरुस्तत्र राक्षसाः ॥६-७५-६३॥",
  "तथैवाप्यपरे तेषां कपीनामसिभिः शितैः ।\nप्रवरानभितो जघ्नुर्घोररूपा निशाचराः ॥६-७५-६४॥",
  "घ्नन्तमन्यं जघानान्यः पातयन्तमपातयत् ।\nगर्हमाणं जगर्हान्यो दशन्तमपरोऽदशत् ॥६-७५-६५॥",
  "देहीत्यन्यो ददात्यन्यो ददामीत्यपरः पुनः ।\nकिं क्लेशयसि तिष्ठेति तत्रान्योन्यं बभाषिरे ॥६-७५-६६॥",
  "विप्रलम्भितशस्त्रं च विमुक्तकवचायुधम् ।\nसमुद्यतमहाप्रासं मुष्टिशूलासिकुन्तलम् ॥६-७५-६७॥",
  "प्रावर्तत महारौद्रं युद्धं वानररक्षसाम् ।\nवानरान् दश सप्तेति राक्षसा जघ्नुराहवे ॥६-७५-६८॥",
  "राक्षसान् दश सप्तेति वानराश्चाभ्यपातयन् ।\nविप्रलम्भितवस्त्रं च विमुक्तकवचध्वजम् ।\nबलं राक्षसमालम्ब्य वानराः पर्यवारयन् ॥६-७५-६९॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चसप्ततितमः सर्गः ॥६-७५॥"
]