[
  "श्रीमद्वाल्मीकीयरामायणे युद्धकाण्डे विभीषणशरणागतिनिवेदनम् नाम सप्तदशः सर्गः ॥६-१७॥",
  "इत्युक्त्वा परुषं वाक्यं रावणं रावणानुजः ।\nआजगाम मुहूर्तेन यत्र रामः सलक्ष्मणः ॥६-१७-१॥",
  "तं मेरुशिखराकारं दीप्तामिव शतह्रदाम् ।\nगगनस्थं महीस्थास्ते ददृशुर्वानराधिपाः ॥६-१७-२॥",
  "ते चाप्यनुचरास्तस्य चत्वारो भीमविक्रमाः ।\nतेऽपि वर्मायुधोपेता भूषणोत्तमभूषिताः ॥६-१७-३॥",
  "स च मेघाचलप्रख्यो वज्रायुधसमप्रभः ।\nवरायुधधरो वीरो दिव्याभरणभूषितः ॥६-१७-४॥",
  "तमात्मपञ्चमं दृष्ट्वा सुग्रीवो वानराधिपः ।\nवानरैः सह दुर्धर्षश्चिन्तयामास बुद्धिमान् ॥६-१७-५॥",
  "चिन्तयित्वा मुहूर्तं तु वानरांस्तानुवाच ह ।\nहनुमत्प्रमुखान् सर्वानिदं वचनमुत्तमम् ॥६-१७-६॥",
  "एष सर्वायुधोपेतश्चतुर्भिः सह राक्षसैः ।\nराक्षसोभ्येति पश्यध्वमस्मान् हन्तुं न संशयः ॥६-१७-७॥",
  "सुग्रीवस्य वचः श्रुत्वा सर्वे ते वानरोत्तमाः ।\nसालानुद्यम्य शैलांश्च इदं वचनमब्रुवन् ॥६-१७-८॥",
  "शीघ्रं व्यादिश नो राजन् वधायैषां दुरात्मनाम् ।\nनिपतन्ति हता यावद् धरण्यामल्पचेतनाः ॥६-१७-९॥",
  "तेषां सम्भाषमाणानामन्योन्यं स विभीषणः ।\nउत्तरं तीरमासाद्य खस्थ एव व्यतिष्ठत ॥६-१७-१०॥",
  "स उवाच महाप्राज्ञः स्वरेण महता महान् ।\nसुग्रीवं तांश्च सम्प्रेक्ष्य खस्थ एव विभीषणः ॥६-१७-११॥",
  "रावणो नाम दुर्वृत्तो राक्षसो राक्षसेश्वरः ।\nतस्याहमनुजो भ्राता विभीषण इति श्रुतः ॥६-१७-१२॥",
  "तेन सीता जनस्थानाद् हृता हत्वा जटायुषम् ।\nरुद्धा च विवशा दीना राक्षसीभिः सुरक्षिता ॥६-१७-१३॥",
  "तमहं हेतुभिर्वाक्यैर्विविधैश्च न्यदर्शयम् ।\nसाधु निर्यात्यतां सीता रामायेति पुनः पुनः ॥६-१७-१४॥",
  "स च न प्रतिजग्राह रावणः कालचोदितः ।\nउच्यमानं हितं वाक्यं विपरीत इवौषधम् ॥६-१७-१५॥",
  "सोऽहं परुषितस्तेन दासवच्चावमानितः ।\nत्यक्त्वा पुत्रांश्च दारांश्च राघवं शरणं गतः ॥६-१७-१६॥",
  "निवेदयत मां क्षिप्रं राघवाय महात्मने ।\nसर्वलोकशरण्याय विभीषणमुपस्थितम् ॥६-१७-१७॥",
  "एतत्तु वचनं श्रुत्वा सुग्रीवो लघुविक्रमः ।\nलक्ष्मणस्याग्रतो रामं संरब्धमिदमब्रवीत् ॥६-१७-१८॥",
  "प्रविष्टः शत्रुसैन्यं हि प्राप्तः शत्रुरतर्कितः ।\nनिहन्यादन्तरं लब्ध्वा उलूको वायसानिव ॥६-१७-१९॥",
  "मन्त्रे व्यूहे नये चारे युक्तो भवितुमर्हसि ।\nवानराणां च भद्रं ते परेषां च परंतप ॥६-१७-२०॥",
  "अन्तर्धानगता ह्येते राक्षसाः कामरूपिणः ।\nशूराश्च निकृतिज्ञाश्च तेषां जातु न विश्वसेत् ॥६-१७-२१॥",
  "प्रणिधी राक्षसेन्द्रस्य रावणस्य भवेदयम् ।\nअनुप्रविश्य सोऽस्मासु भेदं कुर्यान्न संशयः ॥६-१७-२२॥",
  "अथ वा स्वयमेवैष छिद्रमासाद्य बुद्धिमान् ।\nअनुप्रविश्य विश्वस्ते कदाचित् प्रहरेदपि ॥६-१७-२३॥",
  "मित्राटविबलं चैव मौलभृत्यबलं तथा ।\nसर्वमेतद् बलं ग्राह्यं वर्जयित्वा द्विषद्बलम् ॥६-१७-२४॥",
  "प्रकृत्या राक्षसो ह्येष भ्रातामित्रस्य वै प्रभो ।\nआगतश्च रिपुः साक्षात् कथमस्मिंश्च विश्वसेत् ॥६-१७-२५॥",
  "रावणस्यानुजो भ्राता विभीषण इति श्रुतः ।\nचतुर्भिः सह रक्षोभिर्भवन्तं शरणं गतः ॥६-१७-२६॥",
  "रावणेन प्रणीतं हि तमवेहि विभीषणम् ।\nतस्याहं निग्रहं मन्ये क्षमं क्षमवतां वर ॥६-१७-२७॥",
  "राक्षसो जिह्मया बुद्ध्या संदिष्टोऽयमिहागतः ।\nप्रहर्तुं मायया छन्नो विश्वस्ते त्वयि चानघ ॥६-१७-२८॥",
  "वध्यतामेष तीव्रेण दण्डेन सचिवैः सह ।\nरावणस्य नृशंसस्य भ्राता ह्येष विभीषणः ॥६-१७-२९॥",
  "एवमुक्त्वा तु तं रामं संरब्धो वाहिनीपतिः ।\nवाक्यज्ञो वाक्यकुशलं ततो मौनमुपागमत् ॥६-१७-३०॥",
  "सुग्रीवस्य तु तद् वाक्यं श्रुत्वा रामो महाबलः ।\nसमीपस्थानुवाचेदं हनुमत्प्रमुखान् कपीन् ॥६-१७-३१॥",
  "यदुक्तं कपिराजेन रावणावरजं प्रति ।\nवाक्यं हेतुमदत्यर्थं भवद्भिरपि च श्रुतम् ॥६-१७-३२॥",
  "सुहृदामर्थकृच्छ्रेषु युक्तं बुद्धिमता सदा ।\nसमर्थेनोपसंदेष्टुं शाश्वतीं भूतिमिच्छता ॥६-१७-३३॥",
  "इत्येवं परिपृष्टास्ते स्वं स्वं मतमतन्द्रिताः ।\nसोपचारं तदा राममूचुः प्रियचिकीर्षवः ॥६-१७-३४॥",
  "अज्ञातं नास्ति ते किंचित् त्रिषु लोकेषु राघव ।\nआत्मानं पूजयन् राम पृच्छस्यस्मान् सुहृत्तया ॥६-१७-३५॥",
  "त्वं हि सत्यव्रतः शूरो धार्मिको दृढविक्रमः ।\nपरीक्ष्यकारी स्मृतिमान् निसृष्टात्मा सुहृत्सु च ॥६-१७-३६॥",
  "तस्मादेकैकशस्तावद् ब्रुवन्तु सचिवास्तव ।\nहेतुतो मतिसम्पन्नाः समर्थाश्च पुनः पुनः ॥६-१७-३७॥",
  "इत्युक्ते राघवायाथ मतिमानङ्गदोऽग्रतः ।\nविभीषणपरीक्षार्थमुवाच वचनं हरिः ॥६-१७-३८॥",
  "शत्रोः सकाशात् सम्प्राप्तः सर्वथा तर्क्य एव हि ।\nविश्वासनीयः सहसा न कर्तव्यो विभीषणः ॥६-१७-३९॥",
  "छादयित्वाऽऽत्मभावं हि चरन्ति शठबुद्धयः ।\nप्रहरन्ति च रन्ध्रेषु सोऽनर्थः सुमहान् भवेत् ॥६-१७-४०॥",
  "अर्थानर्थौ विनिश्चित्य व्यवसायं भजेत ह ।\nगुणतः संग्रहं कुर्याद् दोषतस्तु विसर्जयेत् ॥६-१७-४१॥",
  "यदि दोषो महांस्तस्मिंस्त्यज्यतामविशङ्कितम् ।\nगुणान् वापि बहून् ज्ञात्वा संग्रहः क्रियतां नृप ॥६-१७-४२॥",
  "शरभस्त्वथ निश्चित्य सार्थं वचनमब्रवीत् ।\nक्षिप्रमस्मिन् नरव्याघ्र चारः प्रतिविधीयताम् ॥६-१७-४३॥",
  "प्रणिधाय हि चारेण यथावत् सूक्ष्मबुद्धिना ।\nपरीक्ष्य च ततः कार्यो यथान्यायं परिग्रहः ॥६-१७-४४॥",
  "जाम्बवांस्त्वथ सम्प्रेक्ष्य शास्त्रबुद्ध्या विचक्षणः ।\nवाक्यं विज्ञापयामास गुणवद् दोषवर्जितम् ॥६-१७-४५॥",
  "बद्धवैराच्च पापाच्च राक्षसेन्द्राद् विभीषणः ।\nअदेशकाले सम्प्राप्तः सर्वथा शंक्यतामयम् ॥६-१७-४६॥",
  "ततो मैन्दस्तु सम्प्रेक्ष्य नयापनयकोविदः ।\nवाक्यं वचनसम्पन्नो बभाषे हेतुमत्तरम् ॥६-१७-४७॥",
  "अनुजो नाम तस्यैष रावणस्य विभीषणः ।\nपृच्छ्यतां मधुरेणायं शनैर्नरपतीश्वर ॥६-१७-४८॥",
  "भावमस्य तु विज्ञाय तत्त्वतस्तं करिष्यसि ।\nयदि दुष्टो न दुष्टो वा बुद्धिपूर्वं नरर्षभ ॥६-१७-४९॥",
  "अथ संस्कारसम्पन्नो हनूमान् सचिवोत्तमः ।\nउवाच वचनं श्लक्ष्णमर्थवन्मधुरं लघु ॥६-१७-५०॥",
  "न भवन्तं मतिश्रेष्ठं समर्थं वदतां वरम् ।\nअतिशाययितुं शक्तो बृहस्पतिरपि ब्रुवन् ॥६-१७-५१॥",
  "न वादान्नापि संघर्षान्नाधिक्यान्न च कामतः ।\nवक्ष्यामि वचनं राजन् यथार्थं राम गौरवात् ॥६-१७-५२॥",
  "अर्थानर्थनिमित्तं हि यदुक्तं सचिवैस्तव ।\nतत्र दोषं प्रपश्यामि क्रिया नह्युपपद्यते ॥६-१७-५३॥",
  "ऋते नियोगात् सामर्थ्यमवबोद्धुं न शक्यते ।\nसहसा विनियोगोऽपि दोषवान् प्रतिभाति मे ॥६-१७-५४॥",
  "चारप्रणिहितं युक्तं यदुक्तं सचिवैस्तव ।\nअर्थस्यासम्भवात् तत्र कारणं नोपपद्यते ॥६-१७-५५॥",
  "अदेशकाले सम्प्राप्त इत्ययं यद् विभीषणः ।\nविवक्षा तत्र मेऽस्तीयं तां निबोध यथामति ॥६-१७-५६॥",
  "एष देशश्च कालश्च भवतीह यथा तथा ।\nपुरुषात् पुरुषं प्राप्य तथा दोषगुणावपि ॥६-१७-५७॥",
  "दौरात्म्यं रावणे दृष्ट्वा विक्रमं च तथा त्वयि ।\nयुक्तमागमनं ह्यत्र सदृशं तस्य बुद्धितः ॥६-१७-५८॥",
  "अज्ञातरूपैः पुरुषैः स राजन् पृच्छ्यतामिति ।\nयदुक्तमत्र मे प्रेक्षा काचिदस्ति समीक्षिता ॥६-१७-५९॥",
  "पृच्छ्यमानो विशङ्केत सहसा बुद्धिमान् वचः ।\nतत्र मित्रं प्रदुष्येत मिथ्या पृष्टं सुखागतम् ॥६-१७-६०॥",
  "अशक्यं सहसा राजन् भावो बोद्धुं परस्य वै ।\nअन्तरेण स्वरैर्भिन्नैर्नैपुण्यं पश्यतां भृशम् ॥६-१७-६१॥",
  "न त्वस्य ब्रुवतो जातु लक्ष्यते दुष्टभावता ।\nप्रसन्नं वदनं चापि तस्मान्मे नास्ति संशयः ॥६-१७-६२॥",
  "अशङ्कितमतिः स्वस्थो न शठः परिसर्पति ।\nन चास्य दुष्टवागस्ति तस्मान्मे नास्ति संशयः ॥६-१७-६३॥",
  "आकारश्छाद्यमानोऽपि न शक्यो विनिगूहितुम् ।\nबलाद्धि विवृणोत्येव भावमन्तर्गतं नृणाम् ॥६-१७-६४॥",
  "देशकालोपपन्नं च कार्यं कार्यविदां वर ।\nसफलं कुरुते क्षिप्रं प्रयोगेणाभिसंहितम् ॥६-१७-६५॥",
  "उद्योगं तव सम्प्रेक्ष्य मिथ्यावृत्तं च रावणम् ।\nवालिनं च हतं श्रुत्वा सुग्रीवं चाभिषेचितम् ॥६-१७-६६॥",
  "राज्यं प्रार्थयमानस्तु बुद्धिपूर्वमिहागतः ।\nएतावत् तु पुरस्कृत्य युज्यते तस्य संग्रहः ॥६-१७-६७॥",
  "यथाशक्ति मयोक्तं तु राक्षसस्यार्जवं प्रति ।\nप्रमाणं त्वं हि शेषस्य श्रुत्वा बुद्धिमतां वर ॥६-१७-६८॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्तदशः सर्गः ॥६-१७॥"
]