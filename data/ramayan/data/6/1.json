[
  "श्रीमद्वाल्मीकीयरामायणे युद्धकाण्डे हनूमत्प्रशंसनम् नाम प्रथमः सर्गः ॥६-१॥",
  "श्रुत्वा हनूमतो वाक्यं यथावदभिभाषितम् ।\nरामः प्रीतिसमायुक्तो वाक्यमुत्तरमब्रवीत् ॥६-१-१॥",
  "कृतं हनूमता कार्यं सुमहद् भुवि दुर्लभम् ।\nमनसापि यदन्येन न शक्यं धरणीतले ॥६-१-२॥",
  "नहि तं परिपश्यामि यस्तरेत महोदधिम् ।\nअन्यत्र गरुडाद् वायोरन्यत्र च हनूमतः ॥६-१-३॥",
  "देवदानवयक्षाणां गन्धर्वोरगरक्षसाम् ।\nअप्रधृष्यां पुरीं लङ्कां रावणेन सुरक्षिताम् ॥६-१-४॥",
  "प्रविष्टः सत्त्वमाश्रित्य जीवन् को नाम निष्क्रमेत् ।\nको विशेत् सुदुराधर्षां राक्षसैश्च सुरक्षिताम् ॥६-१-५॥",
  "यो वीर्यबलसम्पन्नो न समः स्याद्धनूमतः ।\nभृत्यकार्यं हनुमता सुग्रीवस्य कृतं महत् ।\nएवं विधाय स्वबलं सदृशं विक्रमस्य च ॥६-१-६॥",
  "यो हि भृत्यो नियुक्तः सन् भर्त्रा कर्मणि दुष्करे ।\nकुर्यात् तदनुरागेण तमाहुः पुरुषोत्तमम् ॥६-१-७॥",
  "यो नियुक्तः परं कार्यं न कुर्यान्नृपतेः प्रियम् ।\nभृत्यो युक्तः समर्थश्च तमाहुर्मध्यमं नरम् ॥६-१-८॥",
  "नियुक्तो नृपतेः कार्यं न कुर्याद् यः समाहितः ।\nभृत्यो युक्तः समर्थश्च तमाहुः पुरुषाधमम् ॥६-१-९॥",
  "तन्नियोगे नियुक्तेन कृतं कृत्यं हनूमता ।\nन चात्मा लघुतां नीतः सुग्रीवश्चापि तोषितः ॥६-१-१०॥",
  "अहं च रघुवंशश्च लक्ष्मणश्च महाबलः ।\nवैदेह्या दर्शनेनाद्य धर्मतः परिरक्षिताः ॥६-१-११॥",
  "इदं तु मम दीनस्य मनो भूयः प्रकर्षति ।\nयदिहास्य प्रियाख्यातुर्न कुर्मि सदृशं प्रियम् ॥६-१-१२॥",
  "एष सर्वस्वभूतस्तु परिष्वङ्गो हनूमतः ।\nमया कालमिमं प्राप्य दत्तस्तस्य महात्मनः ॥६-१-१३॥",
  "इत्युक्त्वा प्रीतिहृष्टाङ्गो रामस्तं परिषस्वजे ।\nहनूमन्तं कृतात्मानं कृतकार्यमुपागतम् ॥६-१-१४॥",
  "ध्यात्वा पुनरुवाचेदं वचनं रघुसत्तमः ।\nहरीणामीश्वरस्यापि सुग्रीवस्योपशृण्वतः ॥६-१-१५॥",
  "सर्वथा सुकृतं तावत् सीतायाः परिमार्गणम् ।\nसागरं तु समासाद्य पुनर्नष्टं मनो मम ॥६-१-१६॥",
  "कथं नाम समुद्रस्य दुष्पारस्य महाम्भसः ।\nहरयो दक्षिणं पारं गमिष्यन्ति समागताः ॥६-१-१७॥",
  "यद्यप्येष तु वृत्तान्तो वैदेह्या गदितो मम ।\nसमुद्रपारगमने हरीणां किमिवोत्तरम् ॥६-१-१८॥",
  "इत्युक्त्वा शोकसम्भ्रान्तो रामः शत्रुनिबर्हणः ।\nहनूमन्तं महाबाहुस्ततो ध्यानमुपागमत् ॥६-१-१९॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे प्रथमः सर्गः ॥६-१॥"
]