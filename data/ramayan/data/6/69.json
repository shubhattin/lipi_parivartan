[
  "अथ श्रीमद्वाल्मीकीयरामायणे युद्धकाण्डे नरान्तकवधः नाम एकोनसप्ततितमः सर्गः ॥६-६९॥",
  "एवं विलपमानस्य रावणस्य दुरात्मनः ।\nश्रुत्वा शोकाभिभूतस्य त्रिशिरा वाक्यमब्रवीत् ॥६-६९-१॥",
  "एवमेव महावीर्यो हतो नस्तातमध्यमः ।\nन तु सत्पुरुषा राजन् विलपन्ति यथा भवान् ॥६-६९-२॥",
  "नूनं त्रिभुवनस्यापि पर्याप्तस्त्वमसि प्रभो ।\nस कस्मात् प्राकृत इव शोचस्यात्मानमीदृशम् ॥६-६९-३॥",
  "ब्रह्मदत्तास्ति ते शक्तिः कवचं सायको धनुः ।\nसहस्रखरसंयुक्तो रथो मेघसमस्वनः ॥६-६९-४॥",
  "त्वयासकृद्धि शस्त्रेण विशस्ता देवदानवाः ।\nस सर्वायुधसम्पन्नो राघवं शास्तुमर्हसि ॥६-६९-५॥",
  "कामं तिष्ठ महाराज निर्गमिष्याम्यहं रणे ।\nउद्धरिष्यामि ते शत्रून् गरुडः पन्नगानिव ॥६-६९-६॥",
  "शम्बरो देवराजेन नरको विष्णुना यथा ।\nतथाद्य शयिता रामो मया युधि निपातितः ॥६-६९-७॥",
  "श्रुत्वा त्रिशिरसो वाक्यं रावणो राक्षसाधिपः ।\nपुनर्जातमिवात्मानं मन्यते कालचोदितः ॥६-६९-८॥",
  "श्रुत्वा त्रिशिरसो वाक्यं देवान्तकनरान्तकौ ।\nअतिकायश्च तेजस्वी बभूवुर्युद्धहर्षिताः ॥६-६९-९॥",
  "ततोऽहमहमित्येवं गर्जन्तो नैर्ऋतर्षभाः ।\nरावणस्य सुता वीराः शक्रतुल्यपराक्रमाः ॥६-६९-१०॥",
  "अन्तरिक्षगताः सर्वे सर्वे मायाविशारदाः ।\nसर्वे त्रिदशदर्पघ्नाः सर्वे समरदुर्मदाः ॥६-६९-११॥",
  "सर्वे सुबलसम्पन्नाः सर्वे विस्तीर्णकीर्तयः ।\nसर्वे समरमासाद्य न श्रूयन्ते स्म निर्जिताः ॥६-६९-१२॥",
  "देवैरपि सगन्धर्वैः सकिंनरमहोरगैः ।\nसर्वेऽस्त्रविदुषो वीराः सर्वे युद्धविशारदाः ।\nसर्वे प्रवरविज्ञानाः सर्वे लब्धवरास्तथा ॥६-६९-१३॥",
  "स तैस्तथा भास्करतुल्यवर्चसैः सुतैर्वृतः शत्रुबलश्रियार्दनैः ।\nरराज राजा मघवान् यथामरैर्वृतो महादानवदर्पनाशनैः ॥६-६९-१४॥",
  "स पुत्रान् सम्परिष्वज्य भूषयित्वा च भूषणैः ।\nआशीर्भिश्च प्रशस्ताभिः प्रेषयामास वै रणे ॥६-६९-१५॥",
  "युद्धोन्मत्तं च मत्तं च भ्रातरौ चापि रावणः ।\nरक्षणार्थं कुमाराणां प्रेषयामास संयुगे ॥६-६९-१६॥",
  "तेऽभिवाद्य महात्मानं रावणं लोकरावणम् ।\nकृत्वा प्रदक्षिणं चैव महाकायाः प्रतस्थिरे ॥६-६९-१७॥",
  "सर्वौषधीभिर्गन्धैश्च समालभ्य महाबलाः ।\nनिर्जग्मुर्नैर्ऋतश्रेष्ठाः षडेते युद्धकाङ्क्षिणः ॥६-६९-१८॥",
  "त्रिशिराश्चातिकायश्च देवान्तकनरान्तकौ ।\nमहोदरमहापार्श्वौ निर्जग्मुः कालचोदिताः ॥६-६९-१९॥",
  "ततः सुदर्शनं नागं नीलजीमूतसंनिभम् ।\nऐरावतकुले जातमारुरोह महोदरः ॥६-६९-२०॥",
  "सर्वायुधसमायुक्तस्तूणीभिश्चाप्यलंकृतः ।\nरराज गजमास्थाय सवितेवास्तमूर्धनि ॥६-६९-२१॥",
  "हयोत्तमसमायुक्तं सर्वायुधसमाकुलम् ।\nआरुरोह रथश्रेष्ठं त्रिशिरा रावणात्मजः ॥६-६९-२२॥",
  "त्रिशिरा रथमास्थाय विरराज धनुर्धरः ।\nसविद्युदुल्कः सज्वालः सेन्द्रचाप इवाम्बुदः ॥६-६९-२३॥",
  "त्रिभिः किरीटैस्त्रिशिराः शुशुभे स रथोत्तमे ।\nहिमवानिव शैलेन्द्रस्त्रिभिः काञ्चनपर्वतैः ॥६-६९-२४॥",
  "अतिकायोऽतितेजस्वी राक्षसेन्द्रसुतस्तदा ।\nआरुरोह रथश्रेष्ठं श्रेष्ठः सर्वधनुष्मताम् ॥६-६९-२५॥",
  "सुचक्राक्षं सुसंयुक्तं स्वनुकर्षं सुकूबरम् ।\nतूणीबाणासनैर्दीप्तं प्रासासिपरिघाकुलम् ॥६-६९-२६॥",
  "स काञ्चनविचित्रेण किरीटेन विराजता ।\nभूषणैश्च बभौ मेरुः प्रभाभिरिव भासयन् ॥६-६९-२७॥",
  "स रराज रथे तस्मिन् राजसूनुर्महाबलः ।\nवृतो नैर्ऋतशार्दूलैर्वज्रपाणिरिवामरैः ॥६-६९-२८॥",
  "हयमुच्चैःश्रवःप्रख्यं श्वेतं कनकभूषणम् ।\nमनोजवं महाकायमारुरोह नरान्तकः ॥६-६९-२९॥",
  "गृहीत्वा प्रासमुल्काभं विरराज नरान्तकः ।\nशक्तिमादाय तेजस्वी गुहः शिखिगतो यथा ॥६-६९-३०॥",
  "देवान्तकः समादाय परिघं हेमभूषणम् ।\nपरिगृह्य गिरिं दोर्भ्यां वपुर्विष्णोर्विडम्बयन् ॥६-६९-३१॥",
  "महापार्श्वो महातेजा गदामादाय वीर्यवान् ।\nविरराज गदापाणिः कुबेर इव संयुगे ॥६-६९-३२॥",
  "ते प्रतस्थुर्महात्मानोऽमरावत्याः सुरा इव ।\nतान् गजैश्च तुरङ्गैश्च रथैश्चाम्बुदनिःस्वनैः ॥६-६९-३३॥",
  "अनूत्पेतुर्महात्मानो राक्षसाः प्रवरायुधाः ।\nते विरेजुर्महात्मानः कुमाराः सूर्यवर्चसः ॥६-६९-३४॥",
  "किरीटिनः श्रिया जुष्टा ग्रहा दीप्ता इवाम्बरे ।\nप्रगृहीता बभौ तेषां शस्त्राणामवलिः सिता ॥६-६९-३५॥",
  "शरदभ्रप्रतीकाशा हंसावलिरिवाम्बरे ।\nमरणं वापि निश्चित्य शत्रूणां वा पराजयम् ॥६-६९-३६॥",
  "इति कृत्वा मतिं वीराः संजग्मुः संयुगार्थिनः ।\nजगर्जुश्च प्रणेदुश्च चिक्षिपुश्चापि सायकान् ॥६-६९-३७॥",
  "जगृहुश्च महात्मानो निर्यान्तो युद्धदुर्मदाः ।\nक्ष्वेडितास्फोटितानां वै संचचालेव मेदिनी ॥६-६९-३८॥",
  "रक्षसां सिंहनादैश्च संस्फोटितमिवाम्बरम् ।\nतेऽभिनिष्क्रम्य मुदिता राक्षसेन्द्रा महाबलाः ॥६-६९-३९॥",
  "ददृशुर्वानरानीकं समुद्यतशिलानगम् ।\nहरयोऽपि महात्मानो ददृशू राक्षसं बलम् ॥६-६९-४०॥",
  "हस्त्यश्वरथसम्बाधं किङ्किणीशतनादितम् ।\nनीलजीमूतसंकाशं समुद्यतमहायुधम् ॥६-६९-४१॥",
  "दीप्तानलरविप्रख्यैर्नैर्ऋतैः सर्वतो वृतम् ।\nतद् दृष्ट्वा बलमायातं लब्धलक्षाः प्लवङ्गमाः ॥६-६९-४२॥",
  "समुद्यतमहाशैलाः सम्प्रणेदुर्मुहुर्मुहुः ।\nअमृष्यमाणा रक्षांसि प्रतिनर्दन्त वानराः ॥६-६९-४३॥",
  "ततः समुत्कृष्टरवं निशम्य रक्षोगणा वानरयूथपानाम् ।\nअमृष्यमाणाः परहर्षमुग्रं महाबला भीमतरं प्रणेदुः ॥६-६९-४४॥",
  "ते राक्षसबलं घोरं प्रविश्य हरियूथपाः ।\nविचेरुरुद्यतैः शैलैर्नगाः शिखरिणो यथा ॥६-६९-४५॥",
  "केचिदाकाशमाविश्य केचिदुर्व्यां प्लवङ्गमाः ।\nरक्षःसैन्येषु संक्रुद्धाः केचिद् द्रुमशिलायुधाः ॥६-६९-४६॥",
  "द्रुमांश्च विपुलस्कन्धान् गृह्य वानरपुङ्गवाः ।\nतद् युद्धमभवद् घोरं रक्षोवानरसंकुलम् ॥६-६९-४७॥",
  "ते पादपशिलाशैलैश्चक्रुर्वृष्टिमनूपमाम् ।\nबाणौघैर्वार्यमाणाश्च हरयो भीमविक्रमाः ॥६-६९-४८॥",
  "सिंहनादान् विनेदुश्च रणे राक्षसवानराः ।\nशिलाभिश्चूर्णयामासुर्यातुधानान् प्लवङ्गमाः ॥६-६९-४९॥",
  "निर्जघ्नुः संयुगे क्रुद्धाः कवचाभरणावृतान् ।\nकेचिद् रथगतान् वीरान् गजवाजिगतानपि ॥६-६९-५०॥",
  "निर्जघ्नुः सहसाऽऽप्लुत्य यातुधानान् प्लवङ्गमाः ।\nशैलशृङ्गान्विताङ्गास्ते मुष्टिभिर्वान्तलोचनाः ॥६-६९-५१॥",
  "चेलुः पेतुश्च नेदुश्च तत्र राक्षसपुङ्गवाः ।\nराक्षसाश्च शरैस्तीक्ष्णैर्बिभिदुः कपिकुञ्जरान् ॥६-६९-५२॥",
  "शूलमुद्गरखड्गैश्च जघ्नुः प्रासैश्च शक्तिभिः ।\nअन्योन्यं पातयामासुः परस्परजयैषिणः ॥६-६९-५३॥",
  "रिपुशोणितदिग्धाङ्गास्तत्र वानरराक्षसाः ।\nततः शैलैश्च खड्गैश्च विसृष्टैर्हरिराक्षसैः ॥६-६९-५४॥",
  "मुहूर्तेनावृता भूमिरभवच्छोणितोक्षिता ।\nविकीर्णैः पर्वताकारै रक्षोभिरभिमर्दितैः ।\nआसीद् वसुमती पूर्णा तदा युद्धमदान्वितैः ॥६-६९-५५॥",
  "आक्षिप्ताः क्षिप्यमाणाश्च भग्नशैलाश्च वानराः ।\nपुनरङ्गैस्तदा चक्रुरासन्ना युद्धमद्भुतम् ॥६-६९-५६॥",
  "वानरान् वानरैरेव जघ्नुस्ते नैर्ऋतर्षभाः ।\nराक्षसान् राक्षसैरेव जघ्नुस्ते वानरा अपि ॥६-६९-५७॥",
  "आक्षिप्य च शिलाः शैलाञ्जघ्नुस्ते राक्षसास्तदा ।\nतेषां चाच्छिद्य शस्त्राणि जघ्नू रक्षांसि वानराः ॥६-६९-५८॥",
  "निर्जघ्नुः शैलशृङ्गैश्च बिभिदुश्च परस्परम् ।\nसिंहनादान् विनेदुश्च रणे राक्षसवानराः ॥६-६९-५९॥",
  "छिन्नवर्मतनुत्राणा राक्षसा वानरैर्हताः ।\nरुधिरं प्रसृतास्तत्र रससारमिव द्रुमाः ॥६-६९-६०॥",
  "रथेन च रथं चापि वारणेनापि वारणम् ।\nहयेन च हयं केचिन्निर्जघ्नुर्वानरा रणे ॥६-६९-६१॥",
  "क्षुरप्रैरर्धचन्द्रैश्च भल्लैश्च निशितैः शरैः ।\nराक्षसा वानरेन्द्राणां बिभिदुः पादपान् शिलाः ॥६-६९-६२॥",
  "विकीर्णाः पर्वतास्तैश्च द्रुमच्छिन्नैश्च संयुगे ।\nहतैश्च कपिरक्षोभिर्दुर्गमा वसुधाभवत् ॥६-६९-६३॥",
  "ते वानरा गर्वितहृष्टचेष्टाः संग्राममासाद्य भयं विमुच्य ।\nयुद्धं स्म सर्वे सह राक्षसैस्ते नानायुधाश्चक्रुरदीनसत्त्वाः ॥६-६९-६४॥",
  "तस्मिन् प्रवृत्ते तुमुले विमर्दे प्रहृष्यमाणेषु वलीमुखेषु ।\nनिपात्यमानेषु च राक्षसेषु महर्षयो देवगणाश्च नेदुः ॥६-६९-६५॥",
  "ततो हयं मारुततुल्यवेगमारुह्य शक्तिं निशितां प्रगृह्य ।\nनरान्तको वानरसैन्यमुग्रं महार्णवं मीन इवाविवेश ॥६-६९-६६॥",
  "स वानरान् सप्त शतानि वीरः प्रासेन दीप्तेन विनिर्बिभेद ।\nएकः क्षणेनेन्द्ररिपुर्महात्मा जघान सैन्यं हरिपुङ्गवानाम् ॥६-६९-६७॥",
  "ददृशुश्च महात्मानं हयपृष्ठप्रतिष्ठितम् ।\nचरन्तं हरिसैन्येषु विद्याधरमहर्षयः ॥६-६९-६८॥",
  "स तस्य ददृशे मार्गो मांसशोणितकर्दमः ।\nपतितैः पर्वताकारैर्वानरैरभिसंवृतः ॥६-६९-६९॥",
  "यावद् विक्रमितुं बुद्धिं चक्रुः प्लवगपुङ्गवाः ।\nतावदेतानतिक्रम्य निर्बिभेद नरान्तकः ॥६-६९-७०॥",
  "ज्वलन्तं प्रासमुद्यम्य संग्रामाग्रे नरान्तकः ।\nददाह हरिसैन्यानि वनानीव विभावसुः ॥६-६९-७१॥",
  "यावदुत्पाटयामासुर्वृक्षान् शैलान् वनौकसः ।\nतावत् प्रासहताः पेतुर्वज्रकृत्ता इवाचलाः ॥६-६९-७२॥",
  "दिक्षु सर्वासु बलवान् विचचार नरान्तकः ।\nप्रमृद्नन् सर्वतो युद्धे प्रावृट्काले यथानिलः ॥६-६९-७३॥",
  "न शेकुर्धावितुं वीरा न स्थातुं स्पन्दितुं भयात् ।\nउत्पतन्तं स्थितं यान्तं सर्वान् विव्याध वीर्यवान् ॥६-६९-७४॥",
  "एकेनान्तककल्पेन प्रासेनादित्यतेजसा ।\nभग्नानि हरिसैन्यानि निपेतुर्धरणीतले ॥६-६९-७५॥",
  "वज्रनिष्पेषसदृशं प्रासस्याभिनिपातनम् ।\nन शेकुर्वानराः सोढुं ते विनेदुर्महास्वनम् ॥६-६९-७६॥",
  "पततां हरिवीराणां रूपाणि प्रचकाशिरे ।\nवज्रभिन्नाग्रकूटानां शैलानां पततामिव ॥६-६९-७७॥",
  "ये तु पूर्वं महात्मानः कुम्भकर्णेन पातिताः ।\nते स्वस्था वानरश्रेष्ठाः सुग्रीवमुपतस्थिरे ॥६-६९-७८॥",
  "प्रेक्षमाणः स सुग्रीवो ददृशे हरिवाहिनीम् ।\nनरान्तकभयत्रस्तां विद्रवन्तीं यतस्ततः ॥६-६९-७९॥",
  "विद्रुतां वाहिनीं दृष्ट्वा स ददर्श नरान्तकम् ।\nगृहीतप्रासमायान्तं हयपृष्ठप्रतिष्ठितम् ॥६-६९-८०॥",
  "दृष्ट्वोवाच महातेजाः सुग्रीवो वानराधिपः ।\nकुमारमङ्गदं वीरं शक्रतुल्यपराक्रमम् ॥६-६९-८१॥",
  "गच्छैनं राक्षसं वीरं योऽसौ तुरगमास्थितः ।\nक्षोभयन्तं हरिबलं क्षिप्रं प्राणैर्वियोजय ॥६-६९-८२॥",
  "स भर्तुर्वचनं श्रुत्वा निष्पपाताङ्गदस्तदा ।\nअनीकान्मेघसंकाशादंशुमानिव वीर्यवान् ॥६-६९-८३॥",
  "शैलसंघातसंकाशो हरीणामुत्तमोऽङ्गदः ।\nरराजाङ्गदसंनद्धः सधातुरिव पर्वतः ॥६-६९-८४॥",
  "निरायुधो महातेजाः केवलं नखदंष्ट्रवान् ।\nनरान्तकमभिक्रम्य वालिपुत्रोऽब्रवीद् वचः ॥६-६९-८५॥",
  "तिष्ठ किं प्राकृतैरेभिर्हरिभिस्त्वं करिष्यसि ।\nअस्मिन् वज्रसमस्पर्शं प्रासं क्षिप्र ममोरसि ॥६-६९-८६॥",
  "अङ्गदस्य वचः श्रुत्वा प्रचुक्रोध नरान्तकः ।\nसंदश्य दशनैरोष्ठं निःश्वस्य च भुजंगवत् ।\nअभिगम्याङ्गदं क्रुद्धो वालिपुत्रं नरान्तकः ॥६-६९-८७॥",
  "स प्रासमाविध्य तदाङ्गदाय समुज्ज्वलन्तं सहसोत्ससर्ज ।\nस वालिपुत्रोरसि वज्रकल्पे बभूव भग्नो न्यपतच्च भूमौ ॥६-६९-८८॥",
  "तं प्रासमालोक्य तदा विभग्नं सुपर्णकृत्तोरगभोगकल्पम् ।\nतलं समुद्यम्य स वालिपुत्रस्तुरंगमस्याभिजघान मूर्ध्नि ॥६-६९-८९॥",
  "निमग्नपादः स्फुटिताक्षितारो निष्क्रान्तजिह्वोऽचलसंनिकाशः ।\nस तस्य वाजी निपपात भूमौ तलप्रहारेण विकीर्णमूर्धा ॥६-६९-९०॥",
  "नरान्तकः क्रोधवशं जगाम हतं तुरंगं पतितं समीक्ष्य ।\nस मुष्टिमुद्यम्य महाप्रभावो जघान शीर्षे युधि वालिपुत्रम् ॥६-६९-९१॥",
  "अथाङ्गदो मुष्टिविशीर्णमूर्धा सुस्राव तीव्रं रुधिरं भृशोष्णम् ।\nमुहुर्विजज्वाल मुमोह चापि संज्ञां समासाद्य विसिस्मिये च ॥६-६९-९२॥",
  "अथाङ्गदो मृत्युसमानवेगं संवर्त्य मुष्टिं गिरिशृङ्गकल्पम् ।\nनिपातयामास तदा महात्मा नरान्तकस्योरसि वालिपुत्रः ॥६-६९-९३॥",
  "स मुष्टिनिर्भिन्ननिमग्नवक्षा ज्वाला वमन् शोणितदिग्धगात्रः ।\nनरान्तको भूमितले पपात यथाचलो वज्रनिपातभग्नः ॥६-६९-९४॥",
  "तदान्तरिक्षे त्रिदशोत्तमानां वनौकसां चैव महाप्रणादः ।\nबभूव तस्मिन् निहतेऽग्र्यवीर्ये नरान्तके वालिसुतेन संख्ये ॥६-६९-९५॥",
  "अथाङ्गदो राममनःप्रहर्षणं सुदुष्करं तं कृतवान् हि विक्रमम् ।\nविसिस्मिये सोऽप्यथ भीमकर्मा पुनश्च युद्धे स बभूव हर्षितः ॥६-६९-९६॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे नरान्तकवधः नाम एकोनसप्ततितमः सर्गः ॥६-६९॥"
]