[
  "अथ श्रीमद्वाल्मीकीयरामायणे युद्धकाण्डे रावणिशस्त्रहतचिकित्सा नाम द्विनवतितमः सर्गः ॥६-९२॥",
  "ततः पौलस्त्यसचिवाः श्रुत्वा चेन्द्रजितो वधम् ।\nआचचक्षुरभिज्ञाय दशग्रीवाय सत्वराः ॥६-९२-१॥",
  "युद्धे हतो महाराज लक्ष्मणेन तवात्मजः ।\nविभीषणसहायेन मिषतां नो महाद्युतिः ॥६-९२-२॥",
  "शूरः शूरेण संगम्य संयुगेष्वपराजितः ।\nलक्ष्मणेन हतः शूरः पुत्रस्ते विबुधेन्द्रजित् ॥६-९२-३॥",
  "गतः स परमाँल्लोकान् शरैः संतर्प्य लक्ष्मणम् ।\nस तं प्रतिभयं श्रुत्वा वधं पुत्रस्य दारुणम् ॥६-९२-४॥",
  "घोरमिन्द्रजितः संख्ये कश्मलं प्राविशन्महत् ।\nउपलभ्य चिरात् संज्ञां राजा राक्षसपुंगवः ॥६-९२-५॥",
  "पुत्रशोकाकुलो दीनो विललापाकुलेन्द्रियः ।\nहा राक्षसचमूमुख्य मम वत्स महाबल ॥६-९२-६॥",
  "जित्वेन्द्रं कथमद्य त्वं लक्ष्मणस्य वशं गतः ।\nननु त्वमिषुभिः क्रुद्धो भिन्द्याः कालान्तकावपि ॥६-९२-७॥",
  "मन्दरस्यापि शृङ्गाणि किं पुनर्लक्ष्मणं युधि ।\nअद्य वैवस्वतो राजा भूयो बहुमतो मम ॥६-९२-८॥",
  "येनाद्य त्वं महाबाहो संयुक्तः कालधर्मणा ।\nएष पन्थाः सुयोधानां सर्वामरगणेष्वपि ।\nयः कृते हन्यते भर्तुः स पुमान् स्वर्गमृच्छति ॥६-९२-९॥",
  "अद्य देवगणाः सर्वे लोकपाला महर्षयः ।\nहतमिन्द्रजितं श्रुत्वा सुखं स्वप्स्यन्ति निर्भयाः ॥६-९२-१०॥",
  "अद्य लोकास्त्रयः कृत्स्ना पृथिवी च सकानना ।\nएकेनेन्द्रजिता हीना शून्येव प्रतिभाति मे ॥६-९२-११॥",
  "अद्य नैर्ऋतकन्यानां श्रोष्याम्यन्तःपुरे रवम् ।\nकरेणुसङ्घस्य यथा निनादं गिरिगह्वरे ॥६-९२-१२॥",
  "यौवराज्यं च लङ्कां च रक्षांसि च परंतप ।\nमातरं मां च भार्याश्च क्व गतोऽसि विहाय नः ॥६-९२-१३॥",
  "मम नाम त्वया वीर गतस्य यमसादनम् ।\nप्रेतकार्याणि कार्याणि विपरीते हि वर्तसे ॥६-९२-१४॥",
  "स त्वं जीवति सुग्रीवे लक्ष्मणे च सराघवे ।\nमम शल्यमनुद्धृत्य क्व गतोऽसि विहाय नः ॥६-९२-१५॥",
  "एवमादिविलापार्तं रावणं राक्षसाधिपम् ।\nआविवेश महान् कोपः पुत्रव्यसनसम्भवः ॥६-९२-१६॥",
  "प्रकृत्या कोपनं ह्येनं पुत्रस्य पुनराधयः ।\nदीप्तं संदीपयामासुर्घर्मेऽर्कमिव रश्मयः ॥६-९२-१७॥",
  "ललाटे भ्रुकुटीभिश्च संगताभिर्व्यरोचत ।\nयुगान्ते सह नक्रैस्तु महोर्मिभिरिवोदधिः ॥६-९२-१८॥",
  "कोपाद् विजृम्भमाणस्य वक्त्राद् व्यक्तमिव ज्वलन् ।\nउत्पपात सधूमाग्निर्वृत्रस्य वदनादिव ॥६-९२-१९॥",
  "स पुत्रवधसंतप्तः शूरः क्रोधवशं गतः ।\nसमीक्ष्य रावणो बुद्ध्या वैदेह्या रोचयद् वधम् ॥६-९२-२०॥",
  "तस्य प्रकृत्या रक्ते च रक्ते क्रोधाग्निनापि च ।\nरावणस्य महाघोरे दीप्ते नेत्रे बभूवतुः ॥६-९२-२१॥",
  "घोरं प्रकृत्या रूपं तत् तस्य क्रोधाग्निमूर्च्छितम् ।\nबभूव रूपं क्रुद्धस्य रुद्रस्येव दुरासदम् ॥६-९२-२२॥",
  "तस्य क्रुद्धस्य नेत्राभ्यां प्रापतन्नश्रुबिन्दवः ।\nदीपाभ्यामिव दीप्ताभ्यां सार्चिषः स्नेहबिन्दवः ॥६-९२-२३॥",
  "दन्तान् विदशतस्तस्य श्रूयते दशनस्वनः ।\nयन्त्रस्याकृष्यमाणस्य मथ्नतो दानवैरिव ॥६-९२-२४॥",
  "कालाग्निरिव संक्रुद्धो यां यां दिशमवैक्षत ।\nतस्यां तस्यां भयत्रस्ता राक्षसाः संविलिल्यिरे ॥६-९२-२५॥",
  "तमन्तकमिव क्रुद्धं चराचरचिखादिषुम् ।\nवीक्षमाणं दिशः सर्वा राक्षसा नोपचक्रमुः ॥६-९२-२६॥",
  "ततः परमसंक्रुद्धो रावणो राक्षसाधिपः ।\nअब्रवीद् रक्षसां मध्ये संस्तम्भयिषुराहवे ॥६-९२-२७॥",
  "मया वर्षसहस्राणि चरित्वा परमं तपः ।\nतेषु तेष्ववकाशेषु स्वयंभूः परितोषितः ॥६-९२-२८॥",
  "तस्यैव तपसो व्युष्ट्या प्रसादाच्च स्वयंभुवः ।\nनासुरेभ्यो न देवेभ्यो भयं मम कदाचन ॥६-९२-२९॥",
  "कवचं ब्रह्मदत्तं मे यदादित्यसमप्रभम् ।\nदेवासुरविमर्देषु न च्छिन्नं वज्रमुष्टिभिः ॥६-९२-३०॥",
  "तेन मामद्य संयुक्तं रथस्थमिह संयुगे ।\nप्रतीयात् कोऽद्य मामाजौ साक्षादपि पुरंदरः ॥६-९२-३१॥",
  "यत् तदाभिप्रसन्नेन सशरं कार्मुकं महत् ।\nदेवासुरविमर्देषु मम दत्तं स्वयंभुवा ॥६-९२-३२॥",
  "अद्य तूर्यशतैर्भीमं धनुरुत्थाप्यतां मम ।\nरामलक्ष्मणयोरेव वधाय परमाहवे ॥६-९२-३३॥",
  "स पुत्रवधसंतप्तः क्रूरः क्रोधवशं गतः ।\nसमीक्ष्य रावणो बुद्ध्या सीतां हन्तुं व्यवस्यत ॥६-९२-३४॥",
  "प्रत्यवेक्ष्य तु ताम्राक्षः सुघोरो घोरदर्शनः ।\nदीनो दीनस्वरान् सर्वांस्तानुवाच निशाचरान् ॥६-९२-३५॥",
  "मायया मम वत्सेन वञ्चनार्थं वनौकसाम् ।\nकिंचिदेव हतं तत्र सीतेयमिति दर्शितम् ॥६-९२-३६॥",
  "तदिदं तथ्यमेवाहं करिष्ये प्रियमात्मनः ।\nवैदेहीं नाशयिष्यामि क्षत्रबन्धुमनुव्रताम् ॥६-९२-३७॥",
  "इत्येवमुक्त्वा सचिवान् खड्गमाशु परामृशत् ।\nउद्धृत्य गुणसम्पन्नं विमलाम्बरवर्चसम् ॥६-९२-३८॥",
  "निष्पपात स वेगेन सभार्यः सचिवैर्वृतः ।\nरावणः पुत्रशोकेन भृशमाकुलचेतनः ॥६-९२-३९॥",
  "संक्रुद्धः खड्गमादाय सहसा यत्र मैथिली ।\nव्रजन्तं राक्षसं प्रेक्ष्य सिंहनादं विचुक्रुशुः ॥६-९२-४०॥",
  "ऊचुश्चान्योन्यमालिङ्ग्य संक्रुद्धं प्रेक्ष्य राक्षसम् ।\nअद्यैनं तावुभौ दृष्ट्वा भ्रातरौ प्रव्यथिष्यतः ॥६-९२-४१॥",
  "लोकपाला हि चत्वारः क्रुद्धेनानेन निर्जिताः ।\nबहवः शत्रवश्चान्ये संयुगेष्वभिपातिताः ॥६-९२-४२॥",
  "त्रिषु लोकेषु रत्नानि भुङ्क्ते आहृत्य रावणः ।\nविक्रमे च बले चैव नास्त्यस्य सदृशो भुवि ॥६-९२-४३॥",
  "तेषां संजल्पमानानामशोकवनिकां गताम् ।\nअभिदुद्राव वैदेहीं रावणः क्रोधमूर्च्छितः ॥६-९२-४४॥",
  "वार्यमाणः सुसंक्रुद्धः सुहृद्भिर्हितबुद्धिभिः ।\nअभ्यधावत संक्रुद्धः खे ग्रहो रोहिणीमिव ॥६-९२-४५॥",
  "मैथिली रक्ष्यमाणा तु राक्षसीभिरनिन्दिता ।\nददर्श राक्षसं क्रुद्धं निस्त्रिंशवरधारिणम् ॥६-९२-४६॥",
  "तं निशम्य सनिस्त्रिंशं व्यथिता जनकात्मजा ।\nनिवार्यमाणं बहुशः सुहृद्भिरनिवर्तिनम् ॥६-९२-४७॥",
  "सीता दुःखसमाविष्टा विलपन्तीदमब्रवीत् ।\nयथायं मामभिक्रुद्धः समभिद्रवति स्वयम् ॥६-९२-४८॥",
  "वधिष्यति सनाथां मामनाथामिव दुर्मतिः ।\nबहुशश्चोदयामास भर्तारं मामनुव्रताम् ॥६-९२-४९॥",
  "भार्या मम भवस्वेति प्रत्याख्यातो ध्रुवं मया ।\nसोऽयं मामनुपस्थाने व्यक्तं नैराश्यमागतः ॥६-९२-५०॥",
  "क्रोधमोहसमाविष्टो व्यक्तं मां हन्तुमुद्यतः ।\nअथवा तौ नरव्याघ्रौ भ्रातरौ रामलक्ष्मणौ ॥६-९२-५१॥",
  "मन्निमित्तमनार्येण समरेऽद्य निपातितौ ।\nभैरवो हि महान् नादो राक्षसानां श्रुतो मया ॥६-९२-५२॥",
  "बहूनामिह हृष्टानां तथा विक्रोशतां प्रियम् ।\nअहो धिङ्मन्निमित्तोऽयं विनाशो राजपुत्रयोः ॥६-९२-५३॥",
  "अथवा पुत्रशोकेन अहत्वा रामलक्ष्मणौ ।\nविधमिष्यति मां रौद्रो राक्षसः पापनिश्चयः ॥६-९२-५४॥",
  "हनूमतस्तु तद् वाक्यं न कृतं क्षुद्रया मया ।\nयद्यहं तस्य पृष्ठेन तदायासमनिर्जिता ॥६-९२-५५॥",
  "नाद्यैवमनुशोचेयं भर्तुरङ्कगता सती ।\nमन्ये तु हृदयं तस्याः कौसल्यायाः फलिष्यति ॥६-९२-५६॥",
  "एकपुत्रा यदा पुत्रं विनष्टं श्रोष्यते युधि ।\nसा हि जन्म च बाल्यं च यौवनं च महात्मनः ॥६-९२-५७॥",
  "धर्मकार्याणि रूपं च रुदती संस्मरिष्यति ।\nनिराशा निहते पुत्रे दत्त्वा श्राद्धमचेतना ॥६-९२-५८॥",
  "अग्निमावेक्ष्यते नूनमपो वापि प्रवेक्ष्यति ।\nधिगस्तु कुब्जामसतीं मन्थरां पापनिश्चयाम् ॥६-९२-५९॥",
  "यन्निमित्तमिमं शोकं कौसल्या प्रतिपत्स्यते ।\nइत्येवं मैथिलीं दृष्ट्वा विलपन्तीं तपस्विनीम् ॥६-९२-६०॥",
  "रोहिणीमिव चन्द्रेण बिना ग्रहवशं गताम् ।\nएतस्मिन्नन्तरे तस्य अमात्यः शीलवान् शुचिः ॥६-९२-६१॥",
  "सुपार्श्वो नाम मेधावी रावणं रक्षसां वरम् ।\nनिवार्यमाणः सचिवैरिदं वचनमब्रवीत् ॥६-९२-६२॥",
  "कथं नाम दशग्रीव साक्षाद्वैश्रवणानुज ।\nहन्तुमिच्छसि वैदेहीं क्रोधाद् धर्ममपास्य च ॥६-९२-६३॥",
  "वेदविद्याव्रतस्नातः स्वकर्मनिरतस्तथा ।\nस्त्रियः कस्माद् वधं वीर मन्यसे राक्षसेश्वर ॥६-९२-६४॥",
  "मैथिलीं रूपसम्पन्नां प्रत्यवेक्षस्व पार्थिव ।\nतस्मिन्नेव सहास्माभिराहवे क्रोधमुत्सृज ॥६-९२-६५॥",
  "अभ्युत्थानं त्वमद्यैव कृष्णपक्षचतुर्दशी ।\nकृत्वा निर्याह्यमावास्यां विजयाय बलैर्वृतः ॥६-९२-६६॥",
  "शूरो धीमान् रथी खड्गी रथप्रवरमास्थितः ।\nहत्वा दाशरथिं रामं भवान् प्राप्स्यति मैथिलीम् ॥६-९२-६७॥",
  "स तद् दुरात्मा सुहृदा निवेदितं वचः सुधर्म्यं प्रतिगृह्य रावणः ।\nगृहं जगामाथ ततश्च वीर्यवान् पुनः सभां च प्रययौ सुहृद्वृतः ॥६-९२-६८॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे रावणिशस्त्रहतचिकित्सा नाम द्विनवतितमः सर्गः ॥६-९२॥"
]