[
  "अथ श्रीमद्वाल्मीकीयरामायणे युद्धकाण्डे इन्द्रवरदानम् नाम त्रयोविंशत्यधिकशततमः सर्गः ॥६-१२३॥",
  "प्रतिप्रयाते काकुत्स्थे महेन्द्रः पाकशासनः ।\nअब्रवीत् परमप्रीतो राघवं प्राञ्जलिं स्थितम् ॥६-१२३-१॥",
  "अमोघं दर्शनं राम तवास्माकं नरर्षभ ।\nप्रीतियुक्ताः स्म तेन त्वं ब्रूहि यन्मनसेप्सितम् ॥६-१२३-२॥",
  "एवमुक्तो महेन्द्रेण प्रसन्नेन महात्मना ।\nसुप्रसन्नमना हृष्टो वचनं प्राह राघवः ॥६-१२३-३॥",
  "यदि प्रीतिः समुत्पन्ना मयि ते विबुधेश्वर ।\nवक्ष्यामि कुरु मे सत्यं वचनं वदतां वर ॥६-१२३-४॥",
  "मम हेतोः पराक्रान्ता ये गता यमसादनम् ।\nते सर्वे जीवितं प्राप्य समुत्तिष्ठन्तु वानराः ॥६-१२३-५॥",
  "मत्कृते विप्रयुक्ता ये पुत्रैर्दारैश्च वानराः ।\nतान् प्रीतमनसः सर्वान् द्रष्टुमिच्छामि मानद ॥६-१२३-६॥",
  "विक्रान्ताश्चापि शूराश्च न मृत्युं गणयन्ति च ।\nकृतयत्ना विपन्नाश्च जीवयैतान् पुरंदर ॥६-१२३-७॥",
  "मत्प्रियेष्वभिरक्ताश्च न मृत्युं गणयन्ति ये ।\nत्वत्प्रसादात् समेयुस्ते वरमेतमहं वृणे ॥६-१२३-८॥",
  "नीरुजो निर्व्रणांश्चैव सम्पन्नबलपौरुषान् ।\nगोलाङ्गूलांस्तथर्क्षांश्च द्रष्टुमिच्छामि मानद ॥६-१२३-९॥",
  "अकाले चापि पुष्पाणि मूलानि च फलानि च ।\nनद्यश्च विमलास्तत्र तिष्ठेयुर्यत्र वानराः ॥६-१२३-१०॥",
  "श्रुत्वा तु वचनं तस्य राघवस्य महात्मनः ।\nमहेन्द्रः प्रत्युवाचेदं वचनं प्रीतिसंयुतम् ॥६-१२३-११॥",
  "महानयं वरस्तात यस्त्वयोक्तो रघूत्तम ।\nद्विर्मया नोक्तपूर्वं च तस्मादेतद् भविष्यति ॥६-१२३-१२॥",
  "समुत्तिष्ठन्तु ते सर्वे हता ये युधि राक्षसैः ।\nऋक्षाश्च सह गोपुच्छैर्निकृत्ताननबाहवः ॥६-१२३-१३॥",
  "नीरुजो निर्व्रणाश्चैव सम्पन्नबलपौरुषाः ।\nसमुत्थास्यन्ति हरयः सुप्ता निद्राक्षये यथा ॥६-१२३-१४॥",
  "सुहृद्भिर्बान्धवैश्चैव ज्ञातिभिः स्वजनेन च ।\nसर्व एव समेष्यन्ति संयुक्ताः परया मुदा ॥६-१२३-१५॥",
  "अकाले पुष्पशबलाः फलवन्तश्च पादपाः ।\nभविष्यन्ति महेष्वास नद्यश्च सलिलायुताः ॥६-१२३-१६॥",
  "सव्रणैः प्रथमं गात्रैरिदानीं निर्व्रणैः समैः ।\nततः समुत्थिताः सर्वे सुप्त्वेव हरिसत्तमाः ॥६-१२३-१७॥",
  "बभूवुर्वानराः सर्वे किं त्वेतदिति विस्मिताः ।\nकाकुत्स्थं परिपूर्णार्थं दृष्ट्वा सर्वे सुरोत्तमाः ॥६-१२३-१८॥",
  "अब्रुवन् परमप्रीताः स्तुत्वा रामं सलक्ष्मणम् ।\nगच्छायोध्यामितो राजन् विसर्जय च वानरान् ॥६-१२३-१९॥",
  "मैथिलीं सान्त्वयस्वैनामनुरक्तां यशस्विनीम् ।\nभ्रातरं भरतं पश्य त्वच्छोकाद् व्रतचारिणम् ॥६-१२३-२०॥",
  "शत्रुघ्नं च महात्मानं मातॄः सर्वाः परंतप ।\nअभिषेचय चात्मानं पौरान् गत्वा प्रहर्षय ॥६-१२३-२१॥",
  "एवमुक्त्वा सहस्राक्षो रामं सौमित्रिणा सह ।\nविमानैः सूर्यसंकाशैर्ययौ हृष्टः सुरैः सह ॥६-१२३-२२॥",
  "अभिवाद्य च काकुत्स्थः सर्वांस्तांस्त्रिदशोत्तमान् ।\nलक्ष्मणेन सह भ्रात्रा वासमाज्ञापयत् तदा ॥६-१२३-२३॥",
  "ततस्तु सा लक्ष्मणरामपालिता महाचमूर्हृष्टजना यशस्विनी ।\nश्रिया ज्वलन्ती विरराज सर्वतो निशा प्रणीतेव हि शीतरश्मिना ॥६-१२३-२४॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे इन्द्रवरदानम् नाम त्रयोविंशत्यधिकशततमः सर्गः ॥६-१२३॥"
]