[
  "श्रीमद्वाल्मीकीयरामायणे युद्धकाण्डे इन्द्रवरदानम् नाम त्रयोविंशत्यधिकशततमः सर्गः ॥६-१२३॥",
  "अनुज्ञातं तु रामेण तद् विमानमनुत्तमम् ।\nहंसयुक्तं महानादमुत्पपात विहायसम् ॥६-१२३-१॥",
  "पातयित्वा ततश्चक्षुः सर्वतो रघुनन्दनः ।\nअब्रवीन्मैथिलीं सीतां रामः शशिनिभाननाम् ॥६-१२३-२॥",
  "कैलासशिखराकारे त्रिकूटशिखरे स्थिताम् ।\nलङ्कामीक्षस्व वैदेहि निर्मितां विश्वकर्मणा ॥६-१२३-३॥",
  "एतदायोधनं पश्य मांसशोणितकर्दमम् ।\nहरीणां राक्षसानां च सीते विशसनं महत् ॥६-१२३-४॥",
  "एष दत्तवरः शेते प्रमाथी राक्षसेश्वरः ।\nतव हेतोर्विशालाक्षि निहतो रावणो मया ॥६-१२३-५॥",
  "कुम्भकर्णोऽत्र निहतः प्रहस्तश्च निशाचरः ।\nधूम्राक्षश्चात्र निहतो वानरेण हनूमता ॥६-१२३-६॥",
  "विद्युन्माली हतश्चात्र सुषेणेन महात्मना ।\nलक्ष्मणेनेन्द्रजिच्चात्र रावणिर्निहतो रणे ॥६-१२३-७॥",
  "अङ्गदेनात्र निहतो विकटो नाम राक्षसः ।\nविरूपाक्षश्च दुष्प्रेक्षो महापार्श्वमहोदरौ ॥६-१२३-८॥",
  "अकम्पनश्च निहतो बलिनोऽन्ये च राक्षसाः ।\nत्रिशिराश्चातिकायश्च देवान्तकनरान्तकौ ॥६-१२३-९॥",
  "युद्धोन्मत्तश्च मत्तश्च राक्षसप्रवरावुभौ ।\nनिकुम्भश्चैव कुम्भश्च कुम्भकर्णात्मजौ बली ॥६-१२३-१०॥",
  "वज्रदंष्ट्रश्च दंष्ट्रश्च बहवो राक्षसा हताः ।\nमकराक्षश्च दुर्धर्षो मया युधि निपातितः ॥६-१२३-११॥",
  "अकम्पनश्च निहतः शोणिताक्षश्च वीर्यवान् ।\nयूपाक्षश्च प्रजङ्घश्च निहतौ तु महाहवे ॥६-१२३-१२॥",
  "विद्युज्जिह्वोऽत्र निहतो राक्षसो भीमदर्शनः ।\nयज्ञशत्रुश्च निहतः सुप्तघ्नश्च महाबलः ॥६-१२३-१३॥",
  "सूर्यशत्रुश्च निहतो ब्रह्मशत्रुस्तथापरः ।\nअत्र मन्दोदरी नाम भार्या तं पर्यदेवयत् ॥६-१२३-१४॥",
  "सपत्नीनां सहस्रेण साग्रेण परिवारिता ।\nएतत् तु दृश्यते तीर्थं समुद्रस्य वरानने ॥६-१२३-१५॥",
  "यत्र सागरमुत्तीर्य तां रात्रिमुषिता वयम् ।\nएष सेतुर्मया बद्धः सागरे लवणार्णवे ॥६-१२३-१६॥",
  "तव हेतोर्विशालाक्षि नलसेतुः सुदुष्करः ।\nपश्य सागरमक्षोभ्यं वैदेहि वरुणालयम् ॥६-१२३-१७॥",
  "अपारमिव गर्जन्तं शङ्खशुक्तिसमाकुलम् ।\nहिरण्यनाभं शैलेन्द्रं काञ्चनं पश्य मैथिलि ॥६-१२३-१८॥",
  "विश्रमार्थं हनुमतो भित्त्वा सागरमुत्थितम् ।\nएतत् कुक्षौ समुद्रस्य स्कन्धावारनिवेशनम् ॥६-१२३-१९॥",
  "अत्र पूर्वं महादेवः प्रसादमकरोद् विभुः ।\nएतत् तु दृश्यते तीर्थं सागरस्य महात्मनः ॥६-१२३-२०॥",
  "सेतुबन्ध इति ख्यातं त्रैलोक्येन च पूजितम् ।\nएतत् पवित्रं परमं महापातकनाशनम् ॥६-१२३-२१॥",
  "अत्र राक्षसराजोऽयमाजगाम विभीषणः ।\nएषा सा दृश्यते सीते किष्किन्धा चित्रकानना ॥६-१२३-२२॥",
  "सुग्रीवस्य पुरी रम्या यत्र वाली मया हतः ।\nअथ दृष्ट्वा पुरीं सीता किष्किन्धां वालिपालिताम् ॥६-१२३-२३॥",
  "अब्रवीत् प्रश्रितं वाक्यं रामं प्रणयसाध्वसा ।\nसुग्रीवप्रियभार्याभिस्ताराप्रमुखतो नृप ॥६-१२३-२४॥",
  "अन्येषां वानरेन्द्राणां स्त्रीभिः परिवृता ह्यहम् ।\nगन्तुमिच्छे सहायोध्यां राजधानीं त्वया सह ॥६-१२३-२५॥",
  "एवमुक्तोऽथ वैदेह्या राघवः प्रत्युवाच ताम् ।\nएवमस्त्विति किष्किन्धां प्राप्य संस्थाप्य राघवः ॥६-१२३-२६॥",
  "विमानं प्रेक्ष्य सुग्रीवं वाक्यमेतदुवाच ह ।\nब्रूहि वानरशार्दूल सर्वान् वानरपुङ्गवान् ॥६-१२३-२७॥",
  "स्त्रीभिः परिवृताः सर्वे ह्ययोध्यां यान्तु सीतया ।\nतथा त्वमपि सर्वाभिः स्त्रीभिः सह महाबल ॥६-१२३-२८॥",
  "अभित्वरय सुग्रीव गच्छामः प्लवगाधिप ।\nएवमुक्तस्तु सुग्रीवो रामेणामिततेजसा ॥६-१२३-२९॥",
  "वानराधिपतिः श्रीमांस्तैश्च सर्वैः समावृतः ।\nप्रविश्यान्तःपुरं शीघ्रं तारामुद्वीक्ष्य सोऽब्रवीत् ॥६-१२३-३०॥",
  "प्रिये त्वं सह नारीभिर्वानराणां महात्मनाम् ।\nराघवेणाभ्यनुज्ञाता मैथिलीप्रियकाम्यया ॥६-१२३-३१॥",
  "त्वर त्वमभिगच्छामो गृह्य वानरयोषितः ।\nअयोध्यां दर्शयिष्यामः सर्वा दशरथस्त्रियः ॥६-१२३-३२॥",
  "सुग्रीवस्य वचः श्रुत्वा तारा सर्वाङ्गशोभना ।\nआहूय चाब्रवीत् सर्वा वानराणां तु योषितः ॥६-१२३-३३॥",
  "सुग्रीवेणाभ्यनुज्ञाता गन्तुं सर्वैश्च वानरैः ।\nमम चापि प्रियं कार्यमयोध्यादर्शनेन च ॥६-१२३-३४॥",
  "प्रवेशं चैव रामस्य पौरजानपदैः सह ।\nविभूतिं चैव सर्वासां स्त्रीणां दशरथस्य च ॥६-१२३-३५॥",
  "तारया चाभ्यनुज्ञाताः सर्वा वानरयोषितः ।\nनेपथ्यविधिपूर्वं तु कृत्वा चापि प्रदक्षिणम् ॥६-१२३-३६॥",
  "अध्यारोहन् विमानं तत् सीतादर्शनकाङ्क्षया ।\nताभिः सहोत्थितं शीघ्रं विमानं प्रेक्ष्य राघवः ॥६-१२३-३७॥",
  "ऋष्यमूकसमीपे तु वैदेहीं पुनरब्रवीत् ।\nदृश्यतेऽसौ महान् सीते सविद्युदिव तोयदः ॥६-१२३-३८॥",
  "ऋष्यमूको गिरिवरः काञ्चनैर्धातुभिर्वृतः ।\nअत्राहं वानरेन्द्रेण सुग्रीवेण समागतः ॥६-१२३-३९॥",
  "समयश्च कृतः सीते वधार्थं वालिनो मया ।\nएषा सा दृश्यते पम्पा नलिनी चित्रकानना ॥६-१२३-४०॥",
  "त्वया विहीनो यत्राहं विललाप सुदुःखितः ।\nअस्यास्तीरे मया दृष्टा शबरी धर्मचारिणी ॥६-१२३-४१॥",
  "अत्र योजनबाहुश्च कबन्धो निहतो मया ।\nदृश्यतेऽसौ जनस्थाने श्रीमान् सीते वनस्पतिः ॥६-१२३-४२॥",
  "जटायुश्च महातेजास्तव हेतोर्विलासिनि ।\nरावणेन हतो यत्र पक्षिणां प्रवरो बली ॥६-१२३-४३॥",
  "खरश्च निहतो यत्र दूषणश्च निपातितः ।\nत्रिशिराश्च महावीर्यो मया बाणैरजिह्मगैः ॥६-१२३-४४॥",
  "एतत् तदाश्रमपदमस्माकं वरवर्णिनि ।\nपर्णशाला तथा चित्रा दृश्यते शुभदर्शने ॥६-१२३-४५॥",
  "यत्र त्वं राक्षसेन्द्रेण रावणेन हृता बलात् ।\nएषा गोदावरी रम्या प्रसन्नसलिला शुभा ॥६-१२३-४६॥",
  "अगस्त्यस्याश्रमश्चैव दृश्यते कदलीवृतः ।\nदीप्तश्चैवाश्रमे ह्येष सुतीक्ष्णस्य महात्मनः ॥६-१२३-४७॥",
  "दृश्यते चैव वैदेहि शरभङ्गाश्रमो महान् ।\nउपयातः सहस्राक्षो यत्र शक्रः पुरंदरः ॥६-१२३-४८॥",
  "अस्मिन् देशे महाकायो विराधो निहतो मया ।\nएते ते तापसा देवि दृश्यन्ते तनुमध्यमे ॥६-१२३-४९॥",
  "अत्रिः कुलपतिर्यत्र सूर्यवैश्वानरोपमः ।\nअत्र सीते त्वया दृष्टा तापसी धर्मचारिणी ॥६-१२३-५०॥",
  "असौ सुतनु शैलेन्द्रश्चित्रकूटः प्रकाशते ।\nअत्र मां कैकयीपुत्रः प्रसादयितुमागतः ॥६-१२३-५१॥",
  "एषा सा यमुना रम्या दृश्यते चित्रकानना ।\nभरद्वाजाश्रमः श्रीमान् दृश्यते चैष मैथिलि ॥६-१२३-५२॥",
  "इयं च दृश्यते गङ्गा पुण्या त्रिपथगा नदी ।\nनानाद्विजगणाकीर्णा सम्प्रपुष्पितकानना ॥६-१२३-५३॥",
  "शृङ्गवेरपुरं चैतद् गुहो यत्र सखा मम ।\nएषा सा दृश्यते सीते सरयूर्यूपमालिनी ॥६-१२३-५४॥",
  "एषा सा दृश्यते सीते राजधानी पितुर्मम ।\nअयोध्यां कुरु वैदेहि प्रणामं पुनरागता ॥६-१२३-५५॥",
  "ततस्ते वानराः सर्वे राक्षसाः सविभीषणाः ।\nउत्पत्योत्पत्य संहृष्टास्तां पुरीं ददृशुस्तदा ॥६-१२३-५६॥",
  "ततस्तु तां पाण्डुरहर्म्यमालिनींविशालकक्ष्यां गजवाजिभिर्वृताम् ।\nपुरीमपश्यन् प्लवगाः सराक्षसाःपुरीं महेन्द्रस्य यथामरावतीम् ॥६-१२३-५७॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे त्रयोविंशत्यधिकशततमः सर्गः ॥६-१२३॥"
]