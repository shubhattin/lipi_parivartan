[
  "श्रीमद्वाल्मीकीयरामायणे युद्धकाण्डे महापार्श्ववचोऽभिनन्दनम् नाम त्रयोदशः सर्गः ॥६-१३॥",
  "रावणं क्रुद्धमाज्ञाय महापार्श्वो महाबलः ।\nमुहूर्तमनुसंचिन्त्य प्राञ्जलिर्वाक्यमब्रवीत् ॥६-१३-१॥",
  "यः खल्वपि वनं प्राप्य मृगव्यालनिषेवितम् ।\nन पिबेन्मधु सम्प्राप्य स नरो बालिशो भवेत् ॥६-१३-२॥",
  "ईश्वरस्येश्वरः कोऽस्ति तव शत्रुनिबर्हण ।\nरमस्व सह वैदेह्या शत्रूनाक्रम्य मूर्धसु ॥६-१३-३॥",
  "बलात् कुक्कुटवृत्तेन प्रवर्तस्व महाबल ।\nआक्रम्याक्रम्य सीतां वै तां भुङ्क्ष्व च रमस्व च ॥६-१३-४॥",
  "लब्धकामस्य ते पश्चादागमिष्यति किं भयम् ।\nप्राप्तमप्राप्तकालं वा सर्वं प्रतिविधास्यसे ॥६-१३-५॥",
  "कुम्भकर्णः सहास्माभिरिन्द्रजिच्च महाबलः ।\nप्रतिषेधयितुं शक्तौ सवज्रमपि वज्रिणम् ॥६-१३-६॥",
  "उपप्रदानं सान्त्वं वा भेदं वा कुशलैः कृतम् ।\nसमतिक्रम्य दण्डेन सिद्धिमर्थेषु रोचये ॥६-१३-७॥",
  "इह प्राप्तान् वयं सर्वाञ्छत्रूंस्तव महाबल ।\nवशे शस्त्रप्रतापेन करिष्यामो न संशयः ॥६-१३-८॥",
  "एवमुक्तस्तदा राजा महापार्श्वेन रावणः ।\nतस्य सम्पूजयन् वाक्यमिदं वचनमब्रवीत् ॥६-१३-९॥",
  "महापार्श्व निबोध त्वं रहस्यं किंचिदात्मनः ।\nचिरवृत्तं तदाख्यास्ये यदवाप्तं पुरा मया ॥६-१३-१०॥",
  "पितामहस्य भवनं गच्छन्तीं पुञ्जिकस्थलाम् ।\nचञ्चूर्यमाणामद्राक्षमाकाशेऽग्निशिखामिव ॥६-१३-११॥",
  "सा प्रसह्य मया भुक्ता कृता विवसना ततः ।\nस्वयम्भूभवनं प्राप्ता लोलिता नलिनी यथा ॥६-१३-१२॥",
  "तच्च तस्य तथा मन्ये ज्ञातमासीन्महात्मनः ।\nअथ संकुपितो वेधा मामिदं वाक्यमब्रवीत् ॥६-१३-१३॥",
  "अद्यप्रभृति यामन्यां बलान्नारीं गमिष्यसि ।\nतदा ते शतधा मूर्धा फलिष्यति न संशयः ॥६-१३-१४॥",
  "इत्यहं तस्य शापस्य भीतः प्रसभमेव ताम् ।\nनारोहये बलात् सीतां वैदेहीं शयने शुभे ॥६-१३-१५॥",
  "सागरस्येव मे वेगो मारुतस्येव मे गतिः ।\nनैतद् दाशरथिर्वेद ह्यासादयति तेन माम् ॥६-१३-१६॥",
  "को हि सिंहमिवासीनं सुप्तं गिरिगुहाशये ।\nक्रुद्धं मृत्युमिवासीनं प्रबोधयितुमिच्छति ॥६-१३-१७॥",
  "न मत्तो निर्गतान् बाणान् द्विजिह्वान् पन्नगानिव ।\nरामः पश्यति संग्रामे तेन मामभिगच्छति ॥६-१३-१८॥",
  "क्षिप्रं वज्रसमैर्बाणैः शतधा कार्मुकच्युतैः ।\nराममादीपयिष्यामि उल्काभिरिव कुञ्जरम् ॥६-१३-१९॥",
  "तच्चास्य बलमादास्ये बलेन महता वृतः ।\nउदितः सविता काले नक्षत्राणां प्रभामिव ॥६-१३-२०॥",
  "न वासवेनापि सहस्रचक्षुषायुधास्मि शक्यो वरुणेन वा पुनः ।\nमया त्वियं बाहुबलेन निर्जितापुरा पुरी वैश्रवणेन पालिता ॥६-१३-२१॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे त्रयोदशः सर्गः ॥६-१३॥"
]