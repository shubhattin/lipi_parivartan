[
  "अथ श्रीमद्वाल्मीकीयरामायणे युद्धकाण्डे सारथिविज्ञेयम् नाम षडधिकशततमः सर्गः ॥६-१०६॥",
  "सारथिः स रथं हृष्टः परसैन्यप्रधर्षणम् ।\nगन्धर्वनगराकारं समुच्छ्रितपताकिनम् ॥६-१०६-१॥",
  "युक्तं परमसम्पन्नैर्वाजिभिर्हेममालिभिः ।\nयुद्धोपकरणैः पूर्णं पताकाध्वजमालिनम् ॥६-१०६-२॥",
  "ग्रसन्तमिव चाकाशं नादयन्तं वसुंधराम् ।\nप्रणाशं परसैन्यानां स्वसैन्यस्य प्रहर्षणम् ॥६-१०६-३॥",
  "रावणस्य रथं क्षिप्रं चोदयामास सारथिः ।\nतमापतन्तं सहसा स्वनवन्तं महाध्वजम् ॥६-१०६-४॥",
  "रथं राक्षसराजस्य नरराजो ददर्श ह ।\nकृष्णवाजिसमायुक्तं युक्तं रौद्रेण वर्चसा ॥६-१०६-५॥",
  "दीप्यमानमिवाकाशे विमानं सूर्यवर्चसम् ।\nतडित्पताकागहनं दर्शितेन्द्रायुधप्रभम् ॥६-१०६-६॥",
  "शरधारा विमुञ्चन्तं धाराधरमिवाम्बुदम् ।\nस दृष्ट्वा मेघसंकाशमापतन्तं रथं रिपोः ॥६-१०६-७॥",
  "गिरेर्वज्राभिमृष्टस्य दीर्यतः सदृशस्वनम् ।\nविस्फारयन् वै वेगेन बालचन्द्रानतं धनुः ॥६-१०६-८॥",
  "उवाच मातलिं रामः सहस्राक्षस्य सारथिम् ।\nमातले पश्य संरब्धमापतन्तं रथं रिपोः ॥६-१०६-९॥",
  "यथापसव्यं पतता वेगेन महता पुनः ।\nसमरे हन्तुमात्मानं तथानेन कृता मतिः ॥६-१०६-१०॥",
  "तदप्रमादमातिष्ठ प्रत्युद्गच्छ रथं रिपोः ।\nविध्वंसयितुमिच्छामि वायुर्मेघमिवोत्थितम् ॥६-१०६-११॥",
  "अविक्लवमसम्भ्रान्तमव्यग्रहृदयेक्षणम् ।\nरश्मिसंचारनियतं प्रचोदय रथं द्रुतम् ॥६-१०६-१२॥",
  "कामं न त्वं समाधेयः पुरंदररथोचितः ।\nयुयुत्सुरहमेकाग्रः स्मारये त्वां न शिक्षये ॥६-१०६-१३॥",
  "परितुष्टः स रामस्य तेन वाक्येन मातलिः ।\nप्रचोदयामास रथं सुरसारथिरुत्तमः ॥६-१०६-१४॥",
  "अपसव्यं ततः कुर्वन् रावणस्य महारथम् ।\nचक्रसम्भूतरजसा रावणं व्यवधूनयत् ॥६-१०६-१५॥",
  "ततः क्रुद्धो दशग्रीवस्ताम्रविस्फारितेक्षणः ।\nरथप्रतिमुखं रामं सायकैरवधूनयत् ॥६-१०६-१६॥",
  "धर्षणामर्षितो रामो धैर्यं रोषेण लम्भयन् ।\nजग्राह सुमहावेगमैन्द्रं युधि शरासनम् ॥६-१०६-१७॥",
  "शरांश्च सुमहावेगान् सूर्यरश्मिसमप्रभान् ।\nतदुपोढं महद् युद्धमन्योन्यवधकांक्षिणोः ।\nपरस्पराभिमुखयोर्दृप्तयोरिव सिंहयोः ॥६-१०६-१८॥",
  "ततो देवाः सगन्धर्वाः सिद्धाश्च परमर्षयः ।\nसमीयुर्द्वैरथं द्रष्टुं रावणक्षयकांक्षिणः ॥६-१०६-१९॥",
  "समुत्पेतुरथोत्पाता दारुणा रोमहर्षणाः ।\nरावणस्य विनाशाय राघवस्योदयाय च ॥६-१०६-२०॥",
  "ववर्ष रुधिरं देवो रावणस्य रथोपरि ।\nवाता मण्डलिनस्तीव्रा व्यपसव्यं प्रचक्रमुः ॥६-१०६-२१॥",
  "महद्गृध्रकुलं चास्य भ्रममाणं नभस्थले ।\nयेन येन रथो याति तेन तेन प्रधावति ॥६-१०६-२२॥",
  "संध्यया चावृता लङ्का जपापुष्पनिकाशया ।\nदृश्यते सम्प्रदीप्तेव दिवसेऽपि वसुंधरा ॥६-१०६-२३॥",
  "सनिर्घाता महोल्काश्च सम्प्रपेतुर्महास्वनाः ।\nविषादयंस्ते रक्षांसि रावणस्य तदाहिताः ॥६-१०६-२४॥",
  "रावणश्च यतस्तत्र प्रचचाल वसुंधरा ।\nरक्षसां च प्रहरतां गृहीता इव बाहवः ॥६-१०६-२५॥",
  "ताम्राः पीताः सिताः श्वेताः पतिताः सूर्यरश्मयः ।\nदृश्यन्ते रावणस्याग्रे पर्वतस्येव धातवः ॥६-१०६-२६॥",
  "गृध्रैरनुगताश्चास्य वमन्त्यो ज्वलनं मुखैः ।\nप्रणेदुर्मुखमीक्षन्त्यः संरब्धमशिवं शिवाः ॥६-१०६-२७॥",
  "प्रतिकूलं ववौ वायू रणे पांसून् समुत्किरन् ।\nतस्य राक्षसराजस्य कुर्वन् दृष्टिविलोपनम् ॥६-१०६-२८॥",
  "निपेतुरिन्द्राशनयः सैन्ये चास्य समन्ततः ।\nदुर्विषह्यस्वरा घोरा विना जलधरोदयम् ॥६-१०६-२९॥",
  "दिशश्च प्रदिशः सर्वा बभूवुस्तिमिरावृताः ।\nपांसुवर्षेण महता दुर्दर्शं च नभोऽभवत् ॥६-१०६-३०॥",
  "कुर्वन्त्यः कलहं घोरं सारिकास्तद्रथं प्रति ।\nनिपेतुः शतशस्तत्र दारुणा दारुणारुताः ॥६-१०६-३१॥",
  "जघनेभ्यः स्फुलिङ्गाश्च नेत्रेभ्योऽश्रूणि संततम् ।\nमुमुचुस्तस्य तुरगास्तुल्यमग्निं च वारि च ॥६-१०६-३२॥",
  "एवंप्रकारा बहवः समुत्पाता भयावहाः ।\nरावणस्य विनाशाय दारुणाः सम्प्रजज्ञिरे ॥६-१०६-३३॥",
  "रामस्यापि निमित्तानि सौम्यानि च शिवानि च ।\nबभूवुर्जयशंसीनि प्रादुर्भूतानि सर्वशः ॥६-१०६-३४॥",
  "निमित्तानीह सौम्यानि राघवः स्वजयाय वै ।\nदृष्ट्वा परमसंहृष्टो हतं मेने च रावणम् ॥६-१०६-३५॥",
  "ततो निरीक्ष्यात्मगतानि राघवो रणे निमित्तानि निमित्तकोविदः ।\nजगाम हर्षं च परां च निर्वृतिं चकार युद्धे ह्यधिकं च विक्रमम् ॥६-१०६-३६॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सारथिविज्ञेयम् नाम षडधिकशततमः सर्गः ॥६-१०६॥"
]