[
  "श्रीमद्वाल्मीकीयरामायणे युद्धकाण्डे युद्धारम्भः नाम द्विचत्वारिंशः सर्गः ॥६-४२॥",
  "ततस्ते राक्षसास्तत्र गत्वा रावणमन्दिरम् ।\nन्यवेदयन् पुरीं रुद्धां रामेण सह वानरैः ॥६-४२-१॥",
  "रुद्धां तु नगरीं श्रुत्वा जातक्रोधो निशाचरः ।\nविधानं द्विगुणं कृत्वा प्रासादं चाप्यरोहत ॥६-४२-२॥",
  "स ददर्श वृतां लङ्कां सशैलवनकाननाम् ।\nअसंख्येयैर्हरिगणैः सर्वतो युद्धकाङ्क्षिभिः ॥६-४२-३॥",
  "स दृष्ट्वा वानरैः सर्वैर्वसुधां कपिलीकृताम् ।\nकथं क्षपयितव्याः स्युरिति चिन्तापरोऽभवत् ॥६-४२-४॥",
  "स चिन्तयित्वा सुचिरं धैर्यमालम्ब्य रावणः ।\nराघवं हरियूथांश्च ददर्शायतलोचनः ॥६-४२-५॥",
  "राघवः सह सैन्येन मुदितो नाम पुप्लुवे ।\nलङ्कां ददर्श गुप्तां वै सर्वतो राक्षसैर्वृताम् ॥६-४२-६॥",
  "दृष्ट्वा दाशरथिर्लङ्कां चित्रध्वजपताकिनीम् ।\nजगाम सहसा सीतां दूयमानेन चेतसा ॥६-४२-७॥",
  "अत्र सा मृगशावाक्षी मत्कृते जनकात्मजा ।\nपीड्यते शोकसंतप्ता कृशा स्थण्डिलशायिनी ॥६-४२-८॥",
  "निपीड्यमानां धर्मात्मा वैदेहीमनुचिन्तयन् ।\nक्षिप्रमाज्ञापयद् रामो वानरान् द्विषतां वधे ॥६-४२-९॥",
  "एवमुक्ते तु वचसि रामेणाक्लिष्टकर्मणा ।\nसंघर्षमाणाः प्लवगाः सिंहनादैरनादयन् ॥६-४२-१०॥",
  "शिखरैर्विकिरामैतां लङ्कां मुष्टिभिरेव वा ।\nइति स्म दधिरे सर्वे मनांसि हरियूथपाः ॥६-४२-११॥",
  "उद्यम्य गिरिशृङ्गाणि महान्ति शिखराणि च ।\nतरूंश्चोत्पाट्य विविधांस्तिष्ठन्ति हरियूथपाः ॥६-४२-१२॥",
  "प्रेक्षतो राक्षसेन्द्रस्य तान्यनीकानि भागशः ।\nराघवप्रियकामार्थं लङ्कामारुरुहुस्तदा ॥६-४२-१३॥",
  "ते ताम्रवक्त्रा हेमाभा रामार्थे त्यक्तजीविताः ।\nलङ्कामेवाभ्यवर्तन्त सालभूधरयोधिनः ॥६-४२-१४॥",
  "ते द्रुमैः पर्वताग्रैश्च मुष्टिभिश्च प्लवंगमाः ।\nप्राकाराग्राण्यसंख्यानि ममन्थुस्तोरणानि च ॥६-४२-१५॥",
  "परिखान् पूरयन्तश्च प्रसन्नसलिलाशयान् ।\nपांसुभिः पर्वताग्रैश्च तृणैः काष्ठैश्च वानराः ॥६-४२-१६॥",
  "ततः सहस्रयूथाश्च कोटियूथाश्च यूथपाः ।\nकोटियूथशताश्चान्ये लङ्कामारुरुहुस्तदा ॥६-४२-१७॥",
  "काञ्चनानि प्रमर्दन्तस्तोरणानि प्लवंगमाः ।\nकैलासशिखराग्राणि गोपुराणि प्रमथ्य च ॥६-४२-१८॥",
  "आप्लवन्तः प्लवन्तश्च गर्जन्तश्च प्लवंगमाः ।\nलङ्कां तामभिधावन्ति महावारणसंनिभाः ॥६-४२-१९॥",
  "जयत्युरुबलो रामो लक्ष्मणश्च महाबलः ।\nराजा जयति सुग्रीवो राघवेणाभिपालितः ॥६-४२-२०॥",
  "इत्येवं घोषयन्तश्च गर्जन्तश्च प्लवंगमाः ।\nअभ्यधावन्त लङ्कायाः प्राकारं कामरूपिणः ॥६-४२-२१॥",
  "वीरबाहुः सुबाहुश्च नलश्च पनसस्तथा ।\nनिपीड्योपनिविष्टास्ते प्राकारं हरियूथपाः ।\nएतस्मिन्नन्तरे चक्रुः स्कन्धावारनिवेशनम् ॥६-४२-२२॥",
  "पूर्वद्वारं तु कुमुदः कोटिभिर्दशभिर्वृतः ।\nआवृत्य बलवांस्तस्थौ हरिभिर्जितकाशिभिः ॥६-४२-२३॥",
  "सहायार्थे तु तस्यैव निविष्टः प्रघसो हरिः ।\nपनसश्च महाबाहुर्वानरैरभिसंवृतः ॥६-४२-२४॥",
  "दक्षिणद्वारमासाद्य वीरः शतबलिः कपिः ।\nआवृत्य बलवांस्तस्थौ विंशत्या कोटिभिर्वृतः ॥६-४२-२५॥",
  "सुषेणः पश्चिमद्वारं गत्वा तारापिता बली ।\nआवृत्य बलवांस्तस्थौ कोटिकोटिभिरावृतः ॥६-४२-२६॥",
  "उत्तरद्वारमागम्य रामः सौमित्रिणा सह ।\nआवृत्य बलवांस्तस्थौ सुग्रीवश्च हरीश्वरः ॥६-४२-२७॥",
  "गोलाङ्गूलो महाकायो गवाक्षो भीमदर्शना ।\nवृतः कोट्या महावीर्यस्तस्थौ रामस्य पार्श्वतः ॥६-४२-२८॥",
  "ऋक्षाणां भीमकोपानां धूम्रः शत्रुनिबर्हणः ।\nवृतः कोट्या महावीर्यस्तस्थौ रामस्य पार्श्वतः ॥६-४२-२९॥",
  "संनद्धस्तु महावीर्यो गदापाणिर्विभीषणः ।\nवृतो यत्तैस्तु सचिवैस्तस्थौ यत्र महाबलः ॥६-४२-३०॥",
  "गजो गवाक्षो गवयः शरभो गन्धमादनः ।\nसमन्तात् परिधावन्तो ररक्षुर्हरिवाहिनीम् ॥६-४२-३१॥",
  "ततः कोपपरीतात्मा रावणो राक्षसेश्वरः ।\nनिर्याणं सर्वसैन्यानां द्रुतमाज्ञापयत् तदा ॥६-४२-३२॥",
  "एतच्छ्रुत्वा तदा वाक्यं रावणस्य मुखेरितम् ।\nसहसा भीमनिर्घोषमुद्घुष्टं रजनीचरैः ॥६-४२-३३॥",
  "ततः प्रबोधिता भेर्यश्चन्द्रपाण्डुरपुष्कराः ।\nहेमकोणैरभिहता राक्षसानां समन्ततः ॥६-४२-३४॥",
  "विनेदुश्च महाघोषाः शङ्खाः शतसहस्रशः ।\nराक्षसानां सुघोराणां मुखमारुतपूरिताः ॥६-४२-३५॥",
  "ते बभुः शुभनीलाङ्गाः सशङ्खा रजनीचराः ।\nविद्युन्मण्डलसंनद्धाः सबलाका इवाम्बुदाः ॥६-४२-३६॥",
  "निष्पतन्ति ततः सैन्या हृष्टा रावणचोदिताः ।\nसमये पूर्यमाणस्य वेगा इव महोदधेः ॥६-४२-३७॥",
  "ततो वानरसैन्येन मुक्तो नादः समन्ततः ।\nमलयः पूरितो येन ससानुप्रस्थकन्दरः ॥६-४२-३८॥",
  "शङ्खदुन्दुभिनिर्घोषः सिंहनादस्तरस्विनाम् ।\nपृथिवीं चान्तरिक्षं च सागरं चाभ्यनादयत् ॥६-४२-३९॥",
  "गजानां बृंहितैः सार्धं हयानां ह्रेषितैरपि ।\nरथानां नेमिनिर्घोषै रक्षसां वदनस्वनैः ॥६-४२-४०॥",
  "एतस्मिन्नन्तरे घोरः संग्रामः समपद्यत ।\nरक्षसां वानराणां च यथा देवासुरे पुरा ॥६-४२-४१॥",
  "ते गदाभिः प्रदीप्ताभिः शक्तिशूलपरश्वधैः ।\nनिजघ्नुर्वानरान् सर्वान् कथयन्तः स्वविक्रमान् ॥६-४२-४२॥",
  "तथा वृक्षैर्महाकायाः पर्वताग्रैश्च वानराः ।\nनिजघ्नुस्तानि रक्षांसि नखैर्दन्तैश्च वेगिनः ॥६-४२-४३॥",
  "राजा जयति सुग्रीव इति शब्दो महानभूत् ।\nराजञ्जयजयेत्युक्त्वा स्वस्वनामकथां ततः ॥६-४२-४४॥",
  "राक्षसास्त्वपरे भीमाः प्राकारस्था महीं गतान् ।\nवानरान् भिन्दिपालैश्च शूलैश्चैव व्यदारयन् ॥६-४२-४५॥",
  "वानराश्चापि संक्रुद्धाः प्राकारस्थान् महीं गताः ।\nराक्षसान् पातयामासुः खमाप्लुत्य स्वबाहुभिः ॥६-४२-४६॥",
  "स सम्प्रहारस्तुमुलो मांसशोणितकर्दमः ।\nरक्षसां वानराणां च सम्बभूवाद्भुतोपमः ॥६-४२-४७॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्विचत्वारिंशः सर्गः ॥६-४२॥"
]