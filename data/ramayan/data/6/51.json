[
  "अथ श्रीमद्वाल्मीकीयरामायणे युद्धकाण्डे धूम्राक्षाभिषेणनम् नाम एकपञ्चाशः सर्गः ॥६-५१॥",
  "तेषां तु तुमुलं शब्दं वानराणां महौजसाम् ।\nनर्दतां राक्षसैः सार्धं तदा शुश्राव रावणः ॥६-५१-१॥",
  "स्निग्धगम्भीरनिर्घोषं श्रुत्वा तं निनदं भृशम् ।\nसचिवानां ततस्तेषां मध्ये वचनमब्रवीत् ॥६-५१-२॥",
  "यथासौ सम्प्रहृष्टानां वानराणामुपस्थितः ।\nबहूनां सुमहान् नादो मेघानामिव गर्जताम् ॥६-५१-३॥",
  "सुव्यक्तं महती प्रीतिरेतेषां नात्र संशयः ।\nतथाहि विपुलैर्नादैश्चुक्षुभे लवणार्णवः ॥६-५१-४॥",
  "तौ तु बद्धौ शरैस्तीक्ष्णैर्भ्रातरौ रामलक्ष्मणौ ।\nअयं च सुमहान् नादः शङ्कां जनयतीव मे ॥६-५१-५॥",
  "एवं च वचनं चोक्त्वा मन्त्रिणो राक्षसेश्वरः ।\nउवाच नैर्ऋतांस्तत्र समीपपरिवर्तिनः ॥६-५१-६॥",
  "ज्ञायतां तूर्णमेतेषां सर्वेषां च वनौकसाम् ।\nशोककाले समुत्पन्ने हर्षकारणमुत्थितम् ॥६-५१-७॥",
  "तथोक्तास्ते सुसम्भ्रान्ताः प्राकारमधिरुह्य च ।\nददृशुः पालितां सेनां सुग्रीवेण महात्मना ॥६-५१-८॥",
  "तौ च मुक्तौ सुघोरेण शरबन्धेन राघवौ ।\nसमुत्थितौ महाभागौ विषेदुः सर्वराक्षसाः ॥६-५१-९॥",
  "संत्रस्तहृदयाः सर्वे प्राकारादवरुह्य ते ।\nविवर्णा राक्षसा घोरा राक्षसेन्द्रमुपस्थिताः ॥६-५१-१०॥",
  "तदप्रियं दीनमुखा रावणस्य च राक्षसाः ।\nकृत्स्नं निवेदयामासुर्यथावद् वाक्यकोविदाः ॥६-५१-११॥",
  "यौ ताविन्द्रजिता युद्धे भ्रातरौ रामलक्ष्मणौ ।\nनिबद्धौ शरबन्धेन निष्प्रकम्पभुजौ कृतौ ॥६-५१-१२॥",
  "विमुक्तौ शरबन्धेन दृश्येते तौ रणाजिरे ।\nपाशानिव गजौ छित्त्वा गजेन्द्रसमविक्रमौ ॥६-५१-१३॥",
  "तच्छ्रुत्वा वचनं तेषां राक्षसेन्द्रो महाबलः ।\nचिन्ताशोकसमाक्रान्तो विवर्णवदनोऽभवत् ॥६-५१-१४॥",
  "घोरैर्दत्तवरैर्बद्धौ शरैराशीविषोपमैः ।\nअमोघैः सूर्यसंकाशैः प्रमथ्येन्द्रजिता युधि ॥६-५१-१५॥",
  "तदस्त्रबन्धमासाद्य यदि मुक्तौ रिपू मम ।\nसंशयस्थमिदं सर्वमनुपश्याम्यहं बलम् ॥६-५१-१६॥",
  "निष्फलाः खलु संवृत्ताः शराः पावकतेजसः ।\nआदत्तं यैस्तु संग्रामे रिपूणां जीवितं मम ॥६-५१-१७॥",
  "एवमुक्त्वा तु संक्रुद्धो निःश्वसन्नुरगो यथा ।\nअब्रवीद् रक्षसां मध्ये धूम्राक्षं नाम राक्षसम् ॥६-५१-१८॥",
  "बलेन महता युक्तो रक्षसां भीमविक्रम ।\nत्वं वधायाशु निर्याहि रामस्य सह वानरैः ॥६-५१-१९॥",
  "एवमुक्तस्तु धूम्राक्षो राक्षसेन्द्रेण धीमता ।\nपरिक्रम्य ततः शीघ्रं निर्जगाम नृपालयात् ॥६-५१-२०॥",
  "अभिनिष्क्रम्य तद् द्वारं बलाध्यक्षमुवाच ह ।\nत्वरयस्व बलं शीघ्रं किं चिरेण युयुत्सतः ॥६-५१-२१॥",
  "धूम्राक्षवचनं श्रुत्वा बलाध्यक्षो बलानुगः ।\nबलमुद्योजयामास रावणस्याज्ञया भृशम् ॥६-५१-२२॥",
  "ते बद्धघण्टा बलिनो घोररूपा निशाचराः ।\nविनद्यमानाः संहृष्टा धूम्राक्षं पर्यवारयन् ॥६-५१-२३॥",
  "विविधायुधहस्ताश्च शूलमुद्गरपाणयः ।\nगदाभिः पट्टिशैर्दण्डैरायसैर्मुसलैरपि ॥६-५१-२४॥",
  "परिघैर्भिन्दिपालैश्च भल्लैः पाशैः परश्वधैः ।\nनिर्ययू राक्षसा घोरा नर्दन्तो जलदा यथा ॥६-५१-२५॥",
  "रथैः कवचिनस्त्वन्ये ध्वजैश्च समलंकृतैः ।\nसुवर्णजालविहितैः खरैश्च विविधाननैः ॥६-५१-२६॥",
  "हयैः परमशीघ्रैश्च गजैश्चैव मदोत्कटैः ।\nनिर्ययुर्नैर्ऋतव्याघ्रा व्याघ्रा इव दुरासदाः ॥६-५१-२७॥",
  "वृकसिंहमुखैर्युक्तं खरैः कनकभूषितैः ।\nआरुरोह रथं दिव्यं धूम्राक्षः खरनिःस्वनः ॥६-५१-२८॥",
  "स निर्यातो महावीर्यो धूम्राक्षो राक्षसैर्वृतः ।\nहसन् वै पश्चिमद्वाराद्धनूमान् यत्र तिष्ठति ॥६-५१-२९॥",
  "रथप्रवरमास्थाय खरयुक्तं खरस्वनम् ।\nप्रयान्तं तु महाघोरं राक्षसं भीमदर्शनम् ॥६-५१-३०॥",
  "अन्तरिक्षगताः क्रूराः शकुनाः प्रत्यषेधयन् ।\nरथशीर्षे महाभीमो गृध्रश्च निपपात ह ॥६-५१-३१॥",
  "ध्वजाग्रे ग्रथिताश्चैव निपेतुः कुणपाशनाः ।\nरुधिरार्द्रो महान् श्वेतः कबन्धः पतितो भुवि ॥६-५१-३२॥",
  "विस्वरं चोत्सृजन्नादान् धूम्राक्षस्य निपातितः ।\nववर्ष रुधिरं देवः संचचाल च मेदिनी ॥६-५१-३३॥",
  "प्रतिलोमं ववौ वायुर्निर्घातसमनिःस्वनः ।\nतिमिरौघावृतास्तत्र दिशश्च न चकाशिरे ॥६-५१-३४॥",
  "स तूत्पातांस्ततो दृष्ट्वा राक्षसानां भयावहान् ।\nप्रादुर्भूतान् सुघोरांश्च धूम्राक्षो व्यथितोऽभवत् ।\nमुमुहू राक्षसाः सर्वे धूम्राक्षस्य पुरःसराः ॥६-५१-३५॥",
  "ततः सुभीमो बहुभिर्निशाचरैर्वृतोऽभिनिष्क्रम्य रणोत्सुको बली ।\nददर्श तां राघवबाहुपालितां महौघकल्पां बहु वानरीं चमूम् ॥६-५१-३६॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे धूम्राक्षाभिषेणनम् नाम एकपञ्चाशः सर्गः ॥६-५१॥"
]