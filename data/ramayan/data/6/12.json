[
  "अथ श्रीमद्वाल्मीकीयरामायणे युद्धकाण्डे कुम्भकर्णमतिः नाम द्वादशः सर्गः ॥६-१२॥",
  "स तां परिषदं कृत्स्नां समीक्ष्य समितिंजयः ।\nप्रचोदयामास तदा प्रहस्तं वाहिनीपतिम् ॥६-१२-१॥",
  "सेनापते यथा ते स्युः कृतविद्याश्चतुर्विधाः ।\nयोधा नगररक्षायां तथा व्यादेष्टुमर्हसि ॥६-१२-२॥",
  "स प्रहस्तः प्रणीतात्मा चिकीर्षन् राजशासनम् ।\nविनिक्षिपद् बलं सर्वं बहिरन्तश्च मन्दिरे ॥६-१२-३॥",
  "ततो विनिक्षिप्य बलं सर्वं नगरगुप्तये ।\nप्रहस्तः प्रमुखे राज्ञो निषसाद जगाद च ॥६-१२-४॥",
  "विहितं बहिरन्तश्च बलं बलवतस्तव ।\nकुरुष्वाविमनाः क्षिप्रं यदभिप्रेतमस्ति ते ॥६-१२-५॥",
  "प्रहस्तस्य वचः श्रुत्वा राजा राज्यहितैषिणः ।\nसुखेप्सुः सुहृदां मध्ये व्याजहार स रावणः ॥६-१२-६॥",
  "प्रियाप्रिये सुखे दुःखे लाभालाभे हिताहिते ।\nधर्मकामार्थकृच्छ्रेषु यूयमर्हथ वेदितुम् ॥६-१२-७॥",
  "सर्वकृत्यानि युष्माभिः समारब्धानि सर्वदा ।\nमन्त्रकर्मनियुक्तानि न जातु विफलानि मे ॥६-१२-८॥",
  "ससोमग्रहनक्षत्रैर्मरुद्भिरिव वासवः ।\nभवद्भिरहमत्यर्थं वृतः श्रियमवाप्नुयाम् ॥६-१२-९॥",
  "अहं तु खलु सर्वान् वः समर्थयितुमुद्यतः ।\nकुम्भकर्णस्य तु स्वप्नान् नेममर्थमचोदयम् ॥६-१२-१०॥",
  "अयं हि सुप्तः षण्मासान् कुम्भकर्णो महाबलः ।\nसर्वशस्त्रभृतां मुख्यः स इदानीं समुत्थितः ॥६-१२-११॥",
  "इयं च दण्डकारण्याद् रामस्य महिषी प्रिया ।\nरक्षोभिश्चरितोद्देशादानीता जनकात्मजा ॥६-१२-१२॥",
  "सा मे न शय्यामारोढुमिच्छत्यलसगामिनी ।\nत्रिषु लोकेषु चान्या मे न सीतासदृशी तथा ॥६-१२-१३॥",
  "तनुमध्या पृथुश्रोणी शरदिन्दुनिभानना ।\nहेमबिम्बनिभा सौम्या मायेव मयनिर्मिता ॥६-१२-१४॥",
  "सुलोहिततलौ श्लक्ष्णौ चरणौ सुप्रतिष्ठितौ ।\nदृष्ट्वा ताम्रनखौ तस्या दीप्यते मे शरीरजः ॥६-१२-१५॥",
  "हुताग्नेरर्चिसंकाशामेनां सौरीमिव प्रभाम् ।\nउन्नसं विमलं वल्गु वदनं चारुलोचनम् ॥६-१२-१६॥",
  "पश्यंस्तदवशस्तस्याः कामस्य वशमेयिवान् ।\nक्रोधहर्षसमानेन दुर्वर्णकरणेन च ॥६-१२-१७॥",
  "शोकसंतापनित्येन कामेन कलुषीकृतः ।\nसा तु संवत्सरं कालं मामयाचत भामिनी ॥६-१२-१८॥",
  "प्रतीक्षमाणा भर्तारं राममायतलोचना ।\nतन्मया चारुनेत्रायाः प्रतिज्ञातं वचः शुभम् ॥६-१२-१९॥",
  "श्रान्तोऽहं सततं कामाद् यातो हय इवाध्वनि ।\nकथं सागरमक्षोभ्यं तरिष्यन्ति वनौकसः ॥६-१२-२०॥",
  "बहुसत्त्वझषाकीर्णं तौ वा दशरथात्मजौ ।\nअथवा कपिनैकेन कृतं नः कदनं महत् ॥६-१२-२१॥",
  "दुर्ज्ञेयाः कार्यगतयो ब्रूत यस्य यथामति ।\nमानुषान्नो भयं नास्ति तथापि तु विमृश्यताम् ॥६-१२-२२॥",
  "तदा देवासुरे युद्धे युष्माभिः सहितोऽजयम् ।\nते मे भवन्तश्च तथा सुग्रीवप्रमुखान् हरीन् ॥६-१२-२३॥",
  "परे पारे समुद्रस्य पुरस्कृत्य नृपात्मजौ ।\nसीतायाः पदवीं प्राप्य सम्प्राप्तौ वरुणालयम् ॥६-१२-२४॥",
  "अदेया च यथा सीता वध्यौ दशरथात्मजौ ।\nभवद्भिर्मन्त्र्यतां मन्त्रः सुनीतं चाभिधीयताम् ॥६-१२-२५॥",
  "नहि शक्तिं प्रपश्यामि जगत्यन्यस्य कस्यचित् ।\nसागरं वानरैस्तीर्त्वा निश्चयेन जयो मम ॥६-१२-२६॥",
  "तस्य कामपरीतस्य निशम्य परिदेवितम् ।\nकुम्भकर्णः प्रचुक्रोध वचनं चेदमब्रवीत् ॥६-१२-२७॥",
  "यदा तु रामस्य सलक्ष्मणस्य प्रसह्य सीता खलु सा इहाहृता ।\nसकृत् समीक्ष्यैव सुनिश्चितं तदा भजेत चित्तं यमुनेव यामुनम् ॥६-१२-२८॥",
  "सर्वमेतन्महाराज कृतमप्रतिमं तव ।\nविधीयेत सहास्माभिरादावेवास्य कर्मणः ॥६-१२-२९॥",
  "न्यायेन राजकार्याणि यः करोति दशानन ।\nन स संतप्यते पश्चान्निश्चितार्थमतिर्नृपः ॥६-१२-३०॥",
  "अनुपायेन कर्माणि विपरीतानि यानि च ।\nक्रियमाणानि दुष्यन्ति हवींष्यप्रयतेष्विव ॥६-१२-३१॥",
  "यः पश्चात् पूर्वकार्याणि कर्माण्यभिचिकीर्षति ।\nपूर्वं चापरकार्याणि स न वेद नयानयौ ॥६-१२-३२॥",
  "चपलस्य तु कृत्येषु प्रसमीक्ष्याधिकं बलम् ।\nछिद्रमन्ये प्रपद्यन्ते क्रौञ्चस्य खमिव द्विजाः ॥६-१२-३३॥",
  "त्वयेदं महदारब्धं कार्यमप्रतिचिन्तितम् ।\nदिष्ट्या त्वां नावधीद् रामो विषमिश्रमिवामिषम् ॥६-१२-३४॥",
  "तस्मात् त्वया समारब्धं कर्म ह्यप्रतिमं परैः ।\nअहं समीकरिष्यामि हत्वा शत्रूंस्तवानघ ॥६-१२-३५॥",
  "अहमुत्सादयिष्यामि शत्रूंस्तव निशाचर ।\nयदि शक्रविवस्वन्तौ यदि पावकमारुतौ ।\nतावहं योधयिष्यामि कुबेरवरुणावपि ॥६-१२-३६॥",
  "गिरिमात्रशरीरस्य महापरिघयोधिनः ।\nनर्दतस्तीक्ष्णदंष्ट्रस्य बिभीयाद् वै पुरंदरः ॥६-१२-३७॥",
  "पुनर्मां स द्वितीयेन शरेण निहनिष्यति ।\nततोऽहं तस्य पास्यामि रुधिरं काममाश्वस ॥६-१२-३८॥",
  "वधेन वै दाशरथेः सुखावहं जयं तवाहर्तुमहं यतिष्ये ।\nहत्वा च रामं सह लक्ष्मणेन खादामि सर्वान् हरियूथमुख्यान् ॥६-१२-३९॥",
  "रमस्व कामं पिब चाग्र्यवारुणीं कुरुष्व कार्याणि हितानि विज्वरः ।\nमया तु रामे गमिते यमक्षयं चिराय सीता वशगा भविष्यति ॥६-१२-४०॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे कुम्भकर्णमतिः नाम द्वादशः सर्गः ॥६-१२॥"
]