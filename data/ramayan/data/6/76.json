[
  "श्रीमद्वाल्मीकीयरामायणे युद्धकाण्डे कम्पनादिवधः नाम षट्सप्ततितमः सर्गः ॥६-७६॥",
  "प्रवृत्ते संकुले तस्मिन् घोरे वीरजनक्षये ।\nअङ्गदः कम्पनं वीरमाससाद रणोत्सुकः ॥६-७६-१॥",
  "आहूय सोऽङ्गदं कोपात् ताडयामास वेगितः ।\nगदया कम्पनः पूर्वं स चचाल भृशाहतः ॥६-७६-२॥",
  "स संज्ञां प्राप्य तेजस्वी चिक्षेप शिखरं गिरेः ।\nअर्दितश्च प्रहारेण कम्पनः पतितो भुवि ॥६-७६-३॥",
  "ततस्तु कम्पनं दृष्ट्वा शोणिताक्षो हतं रणे ।\nरथेनाभ्यपतत् क्षिप्रं तत्राङ्गदमभीतवत् ॥६-७६-४॥",
  "सोऽङ्गदं निशितैर्बाणैस्तदा विव्याध वेगितः ।\nशरीरदारणैस्तीक्ष्णैः कालाग्निसमविग्रहैः ॥६-७६-५॥",
  "क्षुरक्षुरप्रनाराचैर्वत्सदन्तैः शिलीमुखैः ।\nकर्णिशल्यविपाठैश्च बहुभिर्निशितैः शरैः ॥६-७६-६॥",
  "अङ्गदः प्रतिविद्धाङ्गो वालिपुत्रः प्रतापवान् ।\nधनुरुग्रं रथं बाणान् ममर्द तरसा बली ॥६-७६-७॥",
  "शोणिताक्षस्ततः क्षिप्रमसिचर्म समाददे ।\nउत्पपात तदा क्रुद्धो वेगवानविचारयन् ॥६-७६-८॥",
  "तं क्षिप्रतरमाप्लुत्य परामृश्याङ्गदो बली ।\nकरेण तस्य तं खड्गं समाच्छिद्य ननाद च ॥६-७६-९॥",
  "तस्यांसफलके खड्गं निजघान ततोऽङ्गदः ।\nयज्ञोपवीतवच्चैनं चिच्छेद कपिकुञ्जरः ॥६-७६-१०॥",
  "तं प्रगृह्य महाखड्गं विनद्य च पुनः पुनः ।\nवालिपुत्रोऽभिदुद्राव रणशीर्षे परानरीन् ॥६-७६-११॥",
  "प्रजङ्घसहितो वीरो यूपाक्षस्तु ततो बली ।\nरथेनाभिययौ क्रुद्धो वालिपुत्रं महाबलम् ॥६-७६-१२॥",
  "आयसीं तु गदां गृह्य स वीरः कनकाङ्गदः ।\nशोणिताक्षः समाश्वस्य तमेवानुपपात ह ॥६-७६-१३॥",
  "प्रजङ्घस्तु महावीरो यूपाक्षसहितो बली ।\nगदयाभिययौ क्रुद्धो वालिपुत्रं महाबलम् ॥६-७६-१४॥",
  "तयोर्मध्ये कपिश्रेष्ठः शोणिताक्षप्रजङ्घयोः ।\nविशाखयोर्मध्यगतः पूर्णचन्द्र इवाबभौ ॥६-७६-१५॥",
  "अङ्गदं परिरक्षन्तौ मैन्दो द्विविद एव च ।\nतस्य तस्थतुरभ्याशे परस्परदिदृक्षया ॥६-७६-१६॥",
  "अभिपेतुर्महाकायाः प्रतियत्ता महाबलाः ।\nराक्षसा वानरान् रोषादसिबाणगदाधराः ॥६-७६-१७॥",
  "त्रयाणां वानरेन्द्राणां त्रिभी राक्षसपुंगवैः ।\nसंसक्तानां महद् युद्धमभवद् रोमहर्षणम् ॥६-७६-१८॥",
  "ते तु वृक्षान् समादाय सम्प्रचिक्षिपुराहवे ।\nखड्गेन प्रतिचिक्षेप तान् प्रजङ्घो महाबलः ॥६-७६-१९॥",
  "रथानश्वान् द्रुमाञ्छैलान् प्रतिचिक्षिपुराहवे ।\nशरौघैः प्रतिचिच्छेद तान् यूपाक्षो महाबलः ॥६-७६-२०॥",
  "सृष्टान् द्विविदमैन्दाभ्यां द्रुमानुत्पाट्य वीर्यवान् ।\nबभञ्ज गदया मध्ये शोणिताक्षः प्रतापवान् ॥६-७६-२१॥",
  "उद्यम्य विपुलं खड्गं परमर्मविदारणम् ।\nप्रजङ्घो वालिपुत्राय अभिदुद्राव वेगितः ॥६-७६-२२॥",
  "तमभ्याशगतं दृष्ट्वा वानरेन्द्रो महाबलः ।\nआजघानाश्वकर्णेन द्रुमेणातिबलस्तदा ॥६-७६-२३॥",
  "बाहुं चास्य सनिस्त्रिंशमाजघान स मुष्टिना ।\nवालिपुत्रस्य घातेन स पपात क्षितावसिः ॥६-७६-२४॥",
  "तं दृष्ट्वा पतितं भूमौ खड्गं मुसलसंनिभम् ।\nमुष्टिं संवर्तयामास वज्रकल्पं महाबलः ॥६-७६-२५॥",
  "स ललाटे महावीर्यमङ्गदं वानरर्षभम् ।\nआजघान महातेजाः स मुहूर्तं चचाल ह ॥६-७६-२६॥",
  "स संज्ञां प्राप्य तेजस्वी वालिपुत्रः प्रतापवान् ।\nप्रजङ्घस्य शिरः कायात् पातयामास मुष्टिना ॥६-७६-२७॥",
  "स यूपाक्षोऽश्रुपूर्णाक्षः पितृव्ये निहते रणे ।\nअवरुह्य रथात् क्षिप्रं क्षीणेषुः खड्गमाददे ॥६-७६-२८॥",
  "तमापतन्तं सम्प्रेक्ष्य यूपाक्षं द्विविदस्त्वरन् ।\nआजघानोरसि क्रुद्धो जग्राह च बलाद् बली ॥६-७६-२९॥",
  "गृहीतं भ्रातरं दृष्ट्वा शोणिताक्षो महाबलः ।\nआजघान महातेजा वक्षसि द्विविदं ततः ॥६-७६-३०॥",
  "स ततोऽभिहतस्तेन चचाल च महाबलः ।\nउद्यतां च पुनस्तस्य जहार द्विविदो गदाम् ॥६-७६-३१॥",
  "एतस्मिन्नन्तरे मैन्दो द्विविदाभ्याशमागमत् ।\nयूपाक्षं ताडयामास तलेनोरसि वीर्यवान् ॥६-७६-३२॥",
  "तौ शोणिताक्षयूपाक्षौ प्लवंगाभ्यां तरस्विनौ ।\nचक्रतुः समरे तीव्रमाकर्षोत्पाटनं भृशम् ॥६-७६-३३॥",
  "द्विविदः शोणिताक्षं तु विददार नखैर्मुखे ।\nनिष्पिपेष स वीर्येण क्षितावाविध्य वीर्यवान् ॥६-७६-३४॥",
  "यूपाक्षमभिसंक्रुद्धो मैन्दो वानरपुङ्गवः ।\nपीडयामास बाहुभ्यां पपात स हतः क्षितौ ॥६-७६-३५॥",
  "हतप्रवीरा व्यथिता राक्षसेन्द्रचमूस्तथा ।\nजगामाभिमुखी सा तु कुम्भकर्णात्मजो यतः ॥६-७६-३६॥",
  "आपतन्तीं च वेगेन कुम्भस्तां सान्त्वयच्चमूम् ।\nअथोत्कृष्टं महावीर्यैर्लब्धलक्षैः प्लवंगमैः ॥६-७६-३७॥",
  "निपातितमहावीरां दृष्ट्वा रक्षश्चमूं तदा ।\nकुम्भः प्रचक्रे तेजस्वी रणे कर्म सुदुष्करम् ॥६-७६-३८॥",
  "स धनुर्धन्विनां श्रेष्ठः प्रगृह्य सुसमाहितः ।\nमुमोचाशीविषप्रख्याञ्छरान् देहविदारणान् ॥६-७६-३९॥",
  "तस्य तच्छुशुभे भूयः सशरं धनुरुत्तमम् ।\nविद्युदैरावतार्चिष्मद्द्वितीयेन्द्रधनुर्यथा ॥६-७६-४०॥",
  "आकर्णकृष्टमुक्तेन जघान द्विविदं तदा ।\nतेन हाटकपुङ्खेन पत्रिणा पत्रवाससा ॥६-७६-४१॥",
  "सहसाभिहतस्तेन विप्रमुक्तपदः स्फुरन् ।\nनिपपात त्रिकूटाभो विह्वलन् प्लवगोत्तमः ॥६-७६-४२॥",
  "मैन्दस्तु भ्रातरं तत्र भग्नं दृष्ट्वा महाहवे ।\nअभिदुद्राव वेगेन प्रगृह्य विपुलां शिलाम् ॥६-७६-४३॥",
  "तां शिलां तु प्रचिक्षेप राक्षसाय महाबलः ।\nबिभेद तां शिलां कुम्भः प्रसन्नैः पञ्चभिः शरैः ॥६-७६-४४॥",
  "संधाय चान्यं सुमुखं शरमाशीविषोपमम् ।\nआजघान महातेजा वक्षसि द्विविदाग्रजम् ॥६-७६-४५॥",
  "स तु तेन प्रहारेण मैन्दो वानरयूथपः ।\nमर्मण्यभिहतस्तेन पपात भुवि मूर्च्छितः ॥६-७६-४६॥",
  "अङ्गदो मातुलौ दृष्ट्वा मथितौ तु महाबलौ ।\nअभिदुद्राव वेगेन कुम्भमुद्यतकार्मुकम् ॥६-७६-४७॥",
  "तमापतन्तं विव्याध कुम्भः पञ्चभिरायसैः ।\nत्रिभिश्चान्यैः शितैर्बाणैर्मातंगमिव तोमरैः ।\nसोऽङ्गदं बहुभिर्बाणैः कुम्भो विव्याध वीर्यवान् ॥६-७६-४८॥",
  "अकुण्ठधारैर्निशितैस्तीक्ष्णैः कनकभूषणैः ।\nअङ्गदः प्रतिविद्धाङ्गो वालिपुत्रो न कम्पते ॥६-७६-४९॥",
  "शिलापादपवर्षाणि तस्य मूर्ध्नि ववर्ष ह ।\nस प्रचिच्छेद तान् सर्वान् बिभेद च पुनः शिलाः ॥६-७६-५०॥",
  "कुम्भकर्णात्मजः श्रीमान् वालिपुत्रसमीरितान् ।\nआपतन्तं च सम्प्रेक्ष्य कुम्भो वानरयूथपम् ॥६-७६-५१॥",
  "भ्रुवौ विव्याध बाणाभ्यामुल्काभ्यामिव कुञ्जरम् ।\nतस्य सुस्राव रुधिरं पिहिते चास्य लोचने ॥६-७६-५२॥",
  "अङ्गदः पाणिना नेत्रे पिधाय रुधिरोक्षिते ।\nसालमासन्नमेकेन परिजग्राह पाणिना ॥६-७६-५३॥",
  "सम्पीड्योरसि सस्कन्धं करेणाभिनिवेश्य च ।\nकिंचिदभ्यवनम्यैनमुन्ममाथ महारणे ॥६-७६-५४॥",
  "तमिन्द्रकेतुप्रतिमं वृक्षं मन्दरसंनिभम् ।\nसमुत्सृजत वेगेन मिषतां सर्वरक्षसाम् ॥६-७६-५५॥",
  "स चिच्छेद शितैर्बाणैः सप्तभिः कायभेदनैः ।\nअङ्गदो विव्यथेऽभीक्ष्णं स पपात मुमोह च ॥६-७६-५६॥",
  "अङ्गदं पतितं दृष्ट्वा सीदन्तमिव सागरे ।\nदुरासदं हरिश्रेष्ठा राघवाय न्यवेदयन् ॥६-७६-५७॥",
  "रामस्तु व्यथितं श्रुत्वा वालिपुत्रं महाहवे ।\nव्यादिदेश हरिश्रेष्ठाञ्जाम्बवत्प्रमुखांस्ततः ॥६-७६-५८॥",
  "ते तु वानरशार्दूलाः श्रुत्वा रामस्य शासनम् ।\nअभिपेतुः सुसंक्रुद्धाः कुम्भमुद्यतकार्मुकम् ॥६-७६-५९॥",
  "ततो द्रुमशिलाहस्ताः कोपसंरक्तलोचनाः ।\nरिरक्षिषन्तोऽभ्यपतन्नङ्गदं वानरर्षभाः ॥६-७६-६०॥",
  "जाम्बवांश्च सुषेणश्च वेगदर्शी च वानरः ।\nकुम्भकर्णात्मजं वीरं क्रुद्धाः समभिदुद्रुवुः ॥६-७६-६१॥",
  "समीक्ष्यापततस्तांस्तु वानरेन्द्रान् महाबलान् ।\nआववार शरौघेण नगेनेव जलाशयम् ॥६-७६-६२॥",
  "तस्य बाणपथं प्राप्य न शेकुरपि वीक्षितुम् ।\nवानरेन्द्रा महात्मानो वेलामिव महोदधिः ॥६-७६-६३॥",
  "तांस्तु दृष्ट्वा हरिगणान् शरवृष्टिभिरर्दितान् ।\nअङ्गदं पृष्ठतः कृत्वा भ्रातृजं प्लवगेश्वरः ॥६-७६-६४॥",
  "अभिदुद्राव सुग्रीवः कुम्भकर्णात्मजं रणे ।\nशैलसानुचरं नागं वेगवानिव केसरी ॥६-७६-६५॥",
  "उत्पाट्य च महावृक्षानश्वकर्णादिकान् बहून् ।\nअन्यांश्च विविधान् वृक्षांश्चिक्षेप स महाकपिः ॥६-७६-६६॥",
  "तां छादयन्तीमाकाशं वृक्षवृष्टिं दुरासदाम् ।\nकुम्भकर्णात्मजः श्रीमांश्चिच्छेद स्वशरैः शितैः ॥६-७६-६७॥",
  "अभिलक्ष्येण तीव्रेण कुम्भेन निशितैः शरैः ।\nआचितास्ते द्रुमा रेजुर्यथा घोराः शतघ्नयः ।\nद्रुमवर्षं तु तद् भिन्नं दृष्ट्वा कुम्भेन वीर्यवान् ॥६-७६-६८॥",
  "वानराधिपतिः श्रीमान् महासत्त्वो न विव्यथे ।\nस विध्यमानः सहसा सहमानस्तु ताञ्छरान् ॥६-७६-६९॥",
  "कुम्भस्य धनुराक्षिप्य बभञ्जेन्द्रधनुःप्रभम् ।\nअवप्लुत्य ततः शीघ्रं कृत्वा कर्म सुदुष्करम् ॥६-७६-७०॥",
  "अब्रवीत् कुपितः कुम्भं भग्नशृङ्गमिव द्विपम् ।\nनिकुम्भाग्रज वीर्यं ते बाणवेगं तदद्भुतम् ॥६-७६-७१॥",
  "संनतिश्च प्रभावश्च तव वा रावणस्य वा ।\nप्रह्लादबलिवृत्रघ्नकुबेरवरुणोपम ॥६-७६-७२॥",
  "एकस्त्वमनुजातोऽसि पितरं बलवत्तरम् ।\nत्वामेवैकं महाबाहुं शूलहस्तमरिंदमम् ॥६-७६-७३॥",
  "त्रिदशा नातिवर्तन्ते जितेन्द्रियमिवाधयः ।\nविक्रमस्व महाबुद्धे कर्माणि मम पश्य च ॥६-७६-७४॥",
  "वरदानात् पितृव्यस्ते सहते देवदानवान् ।\nकुम्भकर्णस्तु वीर्येण सहते च सुरासुरान् ॥६-७६-७५॥",
  "धनुषीन्द्रजितस्तुल्यः प्रतापे रावणस्य च ।\nत्वमद्य रक्षसां लोके श्रेष्ठोऽसि बलवीर्यतः ॥६-७६-७६॥",
  "महाविमर्दं समरे मया सह तवाद्भुतम् ।\nअद्य भूतानि पश्यन्तु शक्रशम्बरयोरिव ॥६-७६-७७॥",
  "कृतमप्रतिमं कर्म दर्शितं चास्त्रकौशलम् ।\nपतिता हरिवीराश्च त्वयैते भीमविक्रमाः ॥६-७६-७८॥",
  "उपालम्भभयाच्चैव नासि वीर मया हतः ।\nकृतकर्मपरिश्रान्तो विश्रान्तः पश्य मे बलम् ॥६-७६-७९॥",
  "तेन सुग्रीववाक्येन सावमानेन मानितः ।\nअग्नेराज्यहुतस्येव तेजस्तस्याभ्यवर्धत ॥६-७६-८०॥",
  "ततः कुम्भस्तु सुग्रीवं बाहुभ्यां जगृहे तदा ।\nगजाविवातीतमदौ निःश्वसन्तौ मुहुर्मुहुः ॥६-७६-८१॥",
  "अन्योन्यगात्रग्रथितौ घर्षन्तावितरेतरम् ।\nसधूमां मुखतो ज्वालां विसृजन्तौ परिश्रमात् ॥६-७६-८२॥",
  "तयोः पादाभिघाताच्च निमग्ना चाभवन्मही ।\nव्याघूर्णिततरङ्गश्च चुक्षुभे वरुणालयः ॥६-७६-८३॥",
  "ततः कुम्भं समुत्क्षिप्य सुग्रीवो लवणाम्भसि ।\nपातयामास वेगेन दर्शयन्नुदधेस्तलम् ॥६-७६-८४॥",
  "ततः कुम्भनिपातेन जलराशिः समुत्थितः ।\nविन्ध्यमन्दरसंकाशो विससर्प समन्ततः ॥६-७६-८५॥",
  "ततः कुम्भः समुत्पत्य सुग्रीवमभिपात्य च ।\nआजघानोरसि क्रुद्धो वज्रकल्पेन मुष्टिना ॥६-७६-८६॥",
  "तस्य वर्म च पुस्फोट संजज्ञे चापि शोणितम् ।\nतस्य मुष्टिर्महावेगः प्रतिजघ्नेऽस्थिमण्डले ॥६-७६-८७॥",
  "तस्य वेगेन तत्रासीत् तेजः प्रज्वलितं महत् ।\nवज्रनिष्पेषसंजाता ज्वाला मेरोर्यथा गिरेः ॥६-७६-८८॥",
  "स तत्राभिहतस्तेन सुग्रीवो वानरर्षभः ।\nमुष्टिं संवर्तयामास वज्रकल्पं महाबलः ॥६-७६-८९॥",
  "अर्चिःसहस्रविकचरविमण्डलवर्चसम् ।\nस मुष्टिं पातयामास कुम्भस्योरसि वीर्यवान् ॥६-७६-९०॥",
  "स तु तेन प्रहारेण विह्वलो भृशपीडितः ।\nनिपपात तदा कुम्भो गतार्चिरिव पावकः ॥६-७६-९१॥",
  "मुष्टिनाभिहतस्तेन निपपाताशु राक्षसः ।\nलोहिताङ्ग इवाकाशाद् दीप्तरश्मिर्यदृच्छया ॥६-७६-९२॥",
  "कुम्भस्य पततो रूपं भग्नस्योरसि मुष्टिना ।\nबभौ रुद्राभिपन्नस्य यथा रूपं गवां पतेः ॥६-७६-९३॥",
  "तस्मिन् हते भीमपराक्रमेण प्लवंगमानामृषभेण युद्धे ।\nमही सशैला सवना चचाल भयं च रक्षांस्यधिकं विवेश ॥६-७६-९४॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे षट्सप्ततितमः सर्गः ॥६-७६॥"
]