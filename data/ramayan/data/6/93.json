[
  "अथ श्रीमद्वाल्मीकीयरामायणे युद्धकाण्डे सीताहननोद्यमनिवृत्तिः नाम त्रिनवतितमः सर्गः ॥६-९३॥",
  "स प्रविश्य सभां राजा दीनः परमदुःखितः ।\nनिषसादासने मुख्ये सिंहः क्रुद्ध इव श्वसन् ॥६-९३-१॥",
  "अब्रवीच्च स तान् सर्वान् बलमुख्यान् महाबलः ।\nरावणः प्राञ्जलिर्वाक्यं पुत्रव्यसनकर्शितः ॥६-९३-२॥",
  "सर्वे भवन्तः सर्वेण हस्त्यश्वेन समावृताः ।\nनिर्यान्तु रथसङ्घैश्च पादातैश्चोपशोभिताः ॥६-९३-३॥",
  "एकं रामं परिक्षिप्य समरे हन्तुमर्हथ ।\nवर्षन्तः शरवर्षाणि प्रावृट्काल इवाम्बुदाः ॥६-९३-४॥",
  "अथवाहं शरैस्तीक्ष्णैर्भिन्नगात्रं महाहवे ।\nभवद्भिः श्वो निहन्तास्मि रामं लोकस्य पश्यतः ॥६-९३-५॥",
  "इत्येतद् वाक्यमादाय राक्षसेन्द्रस्य राक्षसाः ।\nनिर्ययुस्ते रथैः शीघ्रैर्नानानीकैश्च संयुताः ॥६-९३-६॥",
  "परिघान् पट्टिशांश्चैव शरखड्गपरश्वधान् ।\nशरीरान्तकरान् सर्वे चिक्षिपुर्वानरान् प्रति ॥६-९३-७॥",
  "वानराश्च द्रुमान् शैलान् राक्षसान् प्रति चिक्षिपुः ।\nस संग्रामो महाभीमः सूर्यस्योदयनं प्रति ॥६-९३-८॥",
  "रक्षसां वानराणां च तुमुलः समपद्यत ।\nते गदाभिश्च चित्राभिः प्रासैः खड्गैः परश्वधैः ॥६-९३-९॥",
  "अन्योन्यं समरे जघ्नुस्तदा वानरराक्षसाः ।\nएवं प्रवृत्ते संग्रामे ह्यद्भुतं सुमहद्रजः ॥६-९३-१०॥",
  "रक्षसां वानराणां च शान्तं शोणितविस्रवैः ।\nमातंगरथकूलाश्च शरमत्स्या ध्वजद्रुमाः ॥६-९३-११॥",
  "शरीरसंघाटवहाः प्रसस्रुः शोणितापगाः ।\nततस्ते वानराः सर्वे शोणितौघपरिप्लुताः ॥६-९३-१२॥",
  "ध्वजवर्मरथानश्वान् नानाप्रहरणानि च ।\nआप्लुत्याप्लुत्य समरे वानरेन्द्रा बभञ्जिरे ॥६-९३-१३॥",
  "केशान् कर्णललाटं च नासिकाश्च प्लवंगमाः ।\nरक्षसां दशनैस्तीक्ष्णैर्नखैश्चापि व्यकर्तयन् ॥६-९३-१४॥",
  "एकैकं राक्षसं संख्ये शतं वानरपुंगवाः ।\nअभ्यधावन्त फलिनं वृक्षं शकुनयो यथा ॥६-९३-१५॥",
  "तदा गदाभिर्गुर्वीभिः प्रासैः खड्गैः परश्वधैः ।\nनिर्जघ्नुर्वानरान् घोरान् राक्षसाः पर्वतोपमाः ॥६-९३-१६॥",
  "राक्षसैर्वध्यमानानां वानराणां महाचमूः ।\nशरण्यं शरणं याता रामं दशरथात्मजम् ॥६-९३-१७॥",
  "ततो रामो महातेजा धनुरादाय वीर्यवान् ।\nप्रविश्य राक्षसं सैन्यं शरवर्षं ववर्ष च ॥६-९३-१८॥",
  "प्रविष्टं तु तदा रामं मेघाः सूर्यमिवाम्बरे ।\nनाधिजग्मुर्महाघोरा निर्दहन्तं शराग्निना ॥६-९३-१९॥",
  "कृतान्येव सुघोराणि रामेण रजनीचराः ।\nरणे रामस्य ददृशुः कर्माण्यसुकराणि ते ॥६-९३-२०॥",
  "चालयन्तं महासैन्यं विधमन्तं महारथान् ।\nददृशुस्ते न वै रामं वातं वनगतं यथा ॥६-९३-२१॥",
  "छिन्नं भिन्नं शरैर्दग्धं प्रभग्नं शस्त्रपीडितम् ।\nबलं रामेण ददृशुर्न रामं शीघ्रकारिणम् ॥६-९३-२२॥",
  "प्रहरन्तं शरीरेषु न ते पश्यन्ति राघवम् ।\nइन्द्रियार्थेषु तिष्ठन्तं भूतात्मानमिव प्रजाः ॥६-९३-२३॥",
  "एष हन्ति गजानीकमेष हन्ति महारथान् ।\nएष हन्ति शरैस्तीक्ष्णैः पदातीन् वाजिभिः सह ॥६-९३-२४॥",
  "इति ते राक्षसाः सर्वे रामस्य सदृशान् रणे ।\nअन्योन्यं कुपिता जघ्नुः सादृश्याद् राघवस्य तु ॥६-९३-२५॥",
  "न ते ददृशिरे रामं दहन्तमपि वाहिनीम् ।\nमोहिताः परमास्त्रेण गान्धर्वेण महात्मना ॥६-९३-२६॥",
  "ते तु रामसहस्राणि रणे पश्यन्ति राक्षसाः ।\nपुनः पश्यन्ति काकुत्स्थमेकमेव महाहवे ॥६-९३-२७॥",
  "भ्रमन्तीं काञ्चनीं कोटिं कार्मुकस्य महात्मनः ।\nअलातचक्रप्रतिमां ददृशुस्ते न राघवम् ॥६-९३-२८॥",
  "शरीरनाभि सत्त्वार्चिः शरारं नेमिकार्मुकम् ।\nज्याघोषतलनिर्घोषं तेजोबुद्धिगुणप्रभम् ॥६-९३-२९॥",
  "दिव्यास्त्रगुणपर्यन्तं निघ्नन्तं युधि राक्षसान् ।\nददृशू रामचक्रं तत् कालचक्रमिव प्रजाः ॥६-९३-३०॥",
  "अनीकं दशसाहस्रं रथानां वातरंहसाम् ।\nअष्टादश सहस्राणि कुञ्जराणां तरस्विनाम् ॥६-९३-३१॥",
  "चतुर्दश सहस्राणि सारोहाणां च वाजिनाम् ।\nपूर्णे शतसहस्रे द्वे राक्षसानां पदातिनाम् ॥६-९३-३२॥",
  "दिवसस्याष्टभागेन शरैरग्निशिखोपमैः ।\nहतान्येकेन रामेण रक्षसां कामरूपिणाम् ॥६-९३-३३॥",
  "ते हताश्वा हतरथाः शान्ता विमथितध्वजाः ।\nअभिपेतुः पुरीं लङ्कां हतशेषा निशाचराः ॥६-९३-३४॥",
  "हतैर्गजपदात्यश्वैस्तद् बभूव रणाजिरम् ।\nआक्रीडभूमिः क्रुद्धस्य रुद्रस्येव महात्मनः ॥६-९३-३५॥",
  "ततो देवाः सगन्धर्वाः सिद्धाश्च परमर्षयः ।\nसाधु साध्विति रामस्य तत् कर्म समपूजयन् ॥६-९३-३६॥",
  "अब्रवीच्च तदा रामः सुग्रीवं प्रत्यनन्तरम् ।\nविभीषणं च धर्मात्मा हनूमन्तं च वानरम् ॥६-९३-३७॥",
  "जाम्बवन्तं हरिश्रेष्ठं मैन्दं द्विविदमेव च ।\nएतदस्त्रबलं दिव्यं मम वा त्र्यम्बकस्य वा ॥६-९३-३८॥",
  "निहत्य तां राक्षसराजवाहिनीं रामस्तदा शक्रसमो महात्मा ।\nअस्त्रेषु शस्त्रेषु जितक्लमश्च संस्तूयते देवगणैः प्रहृष्टैः ॥६-९३-३९॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सीताहननोद्यमनिवृत्तिः नाम त्रिनवतितमः सर्गः ॥६-९३॥"
]