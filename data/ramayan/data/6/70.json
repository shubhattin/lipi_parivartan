[
  "श्रीमद्वाल्मीकीयरामायणे युद्धकाण्डे देवान्तकादिवधः नाम सप्ततितमः सर्गः ॥६-७०॥",
  "नरान्तकं हतं दृष्ट्वा चुक्रुशुर्नैर्ऋतर्षभाः ।\nदेवान्तकस्त्रिमूर्धा च पौलस्त्यश्च महोदरः ॥६-७०-१॥",
  "आरूढो मेघसंकाशं वारणेन्द्रं महोदरः ।\nवालिपुत्रं महावीर्यमभिदुद्राव वेगवान् ॥६-७०-२॥",
  "भ्रातृव्यसनसंतप्तस्तदा देवान्तको बली ।\nआदाय परिघं घोरमङ्गदं समभिद्रवत् ॥६-७०-३॥",
  "रथमादित्यसंकाशं युक्तं परमवाजिभिः ।\nआस्थाय त्रिशिरा वीरो वालिपुत्रमथाभ्यगात् ॥६-७०-४॥",
  "स त्रिभिर्देवदर्पघ्नै राक्षसेन्द्रैरभिद्रुतः ।\nवृक्षमुत्पाटयामास महाविटपमङ्गदः ॥६-७०-५॥",
  "देवान्तकाय तं वीरश्चिक्षेप सहसाङ्गदः ।\nमहावृक्षं महाशाखं शक्रो दीप्तामिवाशनिम् ॥६-७०-६॥",
  "त्रिशिरास्तं प्रचिच्छेद शरैराशीविषोपमैः ।\nस वृक्षं कृत्तमालोक्य उत्पपात तदाङ्गदः ॥६-७०-७॥",
  "स ववर्ष ततो वृक्षान् शिलाश्च कपिकुञ्जरः ।\nतान् प्रचिच्छेद संक्रुद्धस्त्रिशिरा निशितैः शरैः ॥६-७०-८॥",
  "परिघाग्रेण तान् वृक्षान् बभञ्ज स महोदरः ।\nत्रिशिराश्चाङ्गदं वीरमभिदुद्राव सायकैः ॥६-७०-९॥",
  "गजेन समभिद्रुत्य वालिपुत्रं महोदरः ।\nजघानोरसि संक्रुद्धस्तोमरैर्वज्रसंनिभैः ॥६-७०-१०॥",
  "देवान्तकश्च संक्रुद्धः परिघेण तदाङ्गदम् ।\nउपगम्याभिहत्याशु व्यपचक्राम वेगवान् ॥६-७०-११॥",
  "स त्रिभिर्नैर्ऋतश्रेष्ठैर्युगपत् समभिद्रुतः ।\nन विव्यथे महातेजा वालिपुत्रः प्रतापवान् ॥६-७०-१२॥",
  "स वेगवान् महावेगं कृत्वा परमदुर्जयः ।\nतलेन समभिद्रुत्य जघानास्य महागजम् ॥६-७०-१३॥",
  "तस्य तेन प्रहारेण नागराजस्य संयुगे ।\nपेततुर्नयने तस्य विननाश स कुञ्जरः ॥६-७०-१४॥",
  "विषाणं चास्य निष्कृष्य वालिपुत्रो महाबलः ।\nदेवान्तकमभिद्रुत्य ताडयामास संयुगे ॥६-७०-१५॥",
  "स विह्वलस्तु तेजस्वी वातोद्धूत इव द्रुमः ।\nलाक्षारससवर्णं च सुस्राव रुधिरं महत् ॥६-७०-१६॥",
  "अथाश्वास्य महातेजाः कृच्छ्राद् देवान्तको बली ।\nआविध्य परिघं वेगादाजघान तदाङ्गदम् ॥६-७०-१७॥",
  "परिघाभिहतश्चापि वानरेन्द्रात्मजस्तदा ।\nजानुभ्यां पतितो भूमौ पुनरेवोत्पपात ह ॥६-७०-१८॥",
  "तमुत्पतन्तं त्रिशिरास्त्रिभिर्बाणैरजिह्मगैः ।\nघोरैर्हरिपतेः पुत्रं ललाटेऽभिजघान ह ॥६-७०-१९॥",
  "ततोऽङ्गदं परिक्षिप्तं त्रिभिर्नैर्ऋतपुङ्गवैः ।\nहनूमानथ विज्ञाय नीलश्चापि प्रतस्थतुः ॥६-७०-२०॥",
  "ततश्चिक्षेप शैलाग्रं नीलस्त्रिशिरसे तदा ।\nतद् रावणसुतो धीमान् बिभेद निशितैः शरैः ॥६-७०-२१॥",
  "तद्बाणशतनिर्भिन्नं विदारितशिलातलम् ।\nसविस्फुलिङ्गं सज्वालं निपपात गिरेः शिरः ॥६-७०-२२॥",
  "स विजृम्भितमालोक्य हर्षाद् देवान्तको बली ।\nपरिघेणाभिदुद्राव मारुतात्मजमाहवे ॥६-७०-२३॥",
  "तमापतन्तमुत्पत्य हनूमान् कपिकुञ्जरः ।\nआजघान तदा मूर्ध्नि वज्रकल्पेन मुष्टिना ॥६-७०-२४॥",
  "शिरसि प्राहरद् वीरस्तदा वायुसुतो बली ।\nनादेनाकम्पयच्चैव राक्षसान् स महाकपिः ॥६-७०-२५॥",
  "स मुष्टिनिष्पिष्टविभिन्नमूर्धानिर्वान्तदन्ताक्षिविलम्बिजिह्वः ।\nदेवान्तको राक्षसराजसूनुर्गतासुरुर्व्यां सहसा पपात ॥६-७०-२६॥",
  "तस्मिन् हते राक्षसयोधमुख्येमहाबले संयति देवशत्रौ ।\nक्रुद्धस्त्रिशीर्षा निशितास्त्रमुग्रंववर्ष नीलोरसि बाणवर्षम् ॥६-७०-२७॥",
  "महोदरस्तु संक्रुद्धः कुञ्जरं पर्वतोपमम् ।\nभूयः समधिरुह्याशु मन्दरं रश्मिवानिव ॥६-७०-२८॥",
  "ततो बाणमयं वर्षं नीलस्योपर्यपातयत् ।\nगिरौ वर्षं तडिच्चक्रचापवानिव तोयदः ॥६-७०-२९॥",
  "ततः शरौघैरभिवृष्यमाणोविभिन्नगात्रः कपिसैन्यपालः ।\nनीलो बभूवाथ विसृष्टगात्रोविष्टम्भितस्तेन महाबलेन ॥६-७०-३०॥",
  "ततस्तु नीलः प्रतिलब्धसंज्ञःशैलं समुत्पाट्य सवृक्षखण्डम् ।\nततः समुत्पत्य महोग्रवेगोमहोदरं तेन जघान मूर्ध्नि ॥६-७०-३१॥",
  "ततः स शैलाभिनिपातभग्नोमहोदरस्तेन महाद्विपेन ।\nव्यामोहितो भूमितले गतासुःपपात वज्राभिहतो यथाद्रिः ॥६-७०-३२॥",
  "पितृव्यं निहतं दृष्ट्वा त्रिशिराश्चापमाददे ।\nहनूमन्तं च संक्रुद्धो विव्याध निशितैः शरैः ॥६-७०-३३॥",
  "स वायुसूनुः कुपितश्चिक्षेप शिखरं गिरेः ।\nत्रिशिरास्तच्छरैस्तीक्ष्णैर्बिभेद बहुधा बली ॥६-७०-३४॥",
  "तद् व्यर्थं शिखरं दृष्ट्वा द्रुमवर्षं तदा कपिः ।\nविससर्ज रणे तस्मिन् रावणस्य सुतं प्रति ॥६-७०-३५॥",
  "तमापतन्तमाकाशे द्रुमवर्षं प्रतापवान् ।\nत्रिशिरा निशितैर्बाणैश्चिच्छेद च ननाद च ॥६-७०-३६॥",
  "हनूमांस्तु समुत्पत्य हयं त्रिशिरसस्तदा ।\nविददार नखैः क्रुद्धो नागेन्द्रं मृगराडिव ॥६-७०-३७॥",
  "अथ शक्तिं समासाद्य कालरात्रिमिवान्तकः ।\nचिक्षेपानिलपुत्राय त्रिशिरा रावणात्मजः ॥६-७०-३८॥",
  "दिवः क्षिप्तामिवोल्कां तां शक्तिं क्षिप्तामसङ्गताम् ।\nगृहीत्वा हरिशार्दूलो बभञ्ज च ननाद च ॥६-७०-३९॥",
  "तां दृष्ट्वा घोरसंकाशां शक्तिं भग्नां हनूमता ।\nप्रहृष्टा वानरगणा विनेदुर्जलदा यथा ॥६-७०-४०॥",
  "ततः खड्गं समुद्यम्य त्रिशिरा राक्षसोत्तमः ।\nनिचखान तदा खड्गं वानरेन्द्रस्य वक्षसि ॥६-७०-४१॥",
  "खड्गप्रहाराभिहतो हनूमान् मारुतात्मजः ।\nआजघान त्रिमूर्धानं तलेनोरसि वीर्यवान् ॥६-७०-४२॥",
  "स तलाभिहतस्तेन स्रस्तहस्तायुधो भुवि ।\nनिपपात महातेजास्त्रिशिरास्त्यक्तचेतनः ॥६-७०-४३॥",
  "स तस्य पततः खड्गं तमाच्छिद्य महाकपिः ।\nननाद गिरिसंकाशस्त्रासयन् सर्वराक्षसान् ॥६-७०-४४॥",
  "अमृष्यमाणस्तं घोषमुत्पपात निशाचरः ।\nउत्पत्य च हनूमन्तं ताडयामास मुष्टिना ॥६-७०-४५॥",
  "तेन मुष्टिप्रहारेण संचुकोप महाकपिः ।\nकुपितश्च निजग्राह किरीटे राक्षसर्षभम् ॥६-७०-४६॥",
  "स तस्य शीर्षाण्यसिना शितेनकिरीटजुष्टानि सकुण्डलानि ।\nक्रुद्धः प्रचिच्छेद सुतोऽनिलस्यत्वष्टुः सुतस्येव शिरांसि शक्रः ॥६-७०-४७॥",
  "तान्यायताक्षाण्यगसंनिभानिप्रदीप्तवैश्वानरलोचनानि ।\nपेतुः शिरांसीन्द्ररिपोः पृथिव्यांज्योतींषि मुक्तानि यथार्कमार्गात् ॥६-७०-४८॥",
  "तस्मिन् हते देवरिपौ त्रिशीर्षेहनूमता शक्रपराक्रमेण ।\nनेदुः प्लवंगाः प्रचचाल भूमीरक्षांस्यथो दुद्रुविरे समन्तात् ॥६-७०-४९॥",
  "हतं त्रिशिरसं दृष्ट्वा तथैव च महोदरम् ।\nहतौ प्रेक्ष्य दुराधर्षौ देवान्तकनरान्तकौ ॥६-७०-५०॥",
  "चुकोप परमामर्षी मत्तो राक्षसपुङ्गवः ।\nजग्राहार्चिष्मतीं चापि गदां सर्वायसीं तदा ॥६-७०-५१॥",
  "हेमपट्टपरिक्षिप्तां मांसशोणितफेनिलाम् ।\nविराजमानां विपुलां शत्रुशोणिततर्पिताम् ॥६-७०-५२॥",
  "तेजसा सम्प्रदीप्ताग्रां रक्तमाल्यविभूषिताम् ।\nऐरावतमहापद्मसार्वभौमभयावहाम् ॥६-७०-५३॥",
  "गदामादाय संक्रुद्धो मत्तो राक्षसपुङ्गवः ।\nहरीन् समभिदुद्राव युगान्ताग्निरिव ज्वलन् ॥६-७०-५४॥",
  "अथर्षभः समुत्पत्य वानरो रावणानुजम् ।\nमत्तानीकमुपागम्य तस्थौ तस्याग्रतो बली ॥६-७०-५५॥",
  "तं पुरस्तात् स्थितं दृष्ट्वा वानरं पर्वतोपमम् ।\nआजघानोरसि क्रुद्धो गदया वज्रकल्पया ॥६-७०-५६॥",
  "स तयाभिहतस्तेन गदया वानरर्षभः ।\nभिन्नवक्षाः समाधूतः सुस्राव रुधिरं बहु ॥६-७०-५७॥",
  "स सम्प्राप्य चिरात् संज्ञामृषभो वानरेश्वरः ।\nक्रुद्धो विस्फुरमाणौष्ठो महापार्श्वमुदैक्षत ॥६-७०-५८॥",
  "स वेगवान् वेगवदभ्युपेत्यतं राक्षसं वानरवीरमुख्यः ।\nसंवर्त्य मुष्टिं सहसा जघानबाह्वन्तरे शैलनिकाशरूपः ॥६-७०-५९॥",
  "स कृत्तमूलः सहसेव वृक्षःक्षितौ पपात क्षतजोक्षिताङ्गः ।\nतां चास्य घोरां यमदण्डकल्पांगदां प्रगृह्याशु तदा ननाद ॥६-७०-६०॥",
  "मुहूर्तमासीत् स गतासुकल्पःप्रत्यागतात्मा सहसा सुरारिः ।\nउत्पत्य संध्याभ्रसमानवर्णस्तं वारिराजात्मजमाजघान ॥६-७०-६१॥",
  "स मूर्च्छितो भूमितले पपातमुहूर्तमुत्पत्य पुनः ससंज्ञः ।\nतामेव तस्याद्रिवराद्रिकल्पांगदां समाविध्य जघान संख्ये ॥६-७०-६२॥",
  "सा तस्य रौद्रा समुपेत्य देहंरौद्रस्य देवाध्वरविप्रशत्रोः ।\nबिभेद वक्षः क्षतजं च भूरिसुस्राव धात्वम्भ इवाद्रिराजः ॥६-७०-६३॥",
  "अभिदुद्राव वेगेन गदां तस्य महात्मनः ।\nतां गृहीत्वा गदां भीमामाविध्य च पुनः पुनः ॥६-७०-६४॥",
  "मत्तानीकं महात्मा स जघान रणमूर्धनि ।\nस स्वया गदया भग्नो विशीर्णदशनेक्षणः ॥६-७०-६५॥",
  "निपपात तदा मत्तो वज्राहत इवाचलः ।\nविशीर्णनयने भूमौ गतसत्त्वे गतायुषि ।\nपतिते राक्षसे तस्मिन् विद्रुतं राक्षसं बलम् ॥६-७०-६६॥",
  "तस्मिन् हते भ्रातरि रावणस्यतन्नैर्ऋतानां बलमर्णवाभम् ।\nत्यक्तायुधं केवलजीवितार्थंदुद्राव भिन्नार्णवसंनिकाशम् ॥६-७०-६७॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्ततितमः सर्गः ॥६-७०॥"
]