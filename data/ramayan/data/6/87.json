[
  "अथ श्रीमद्वाल्मीकीयरामायणे युद्धकाण्डे विभीषणरावणिपरस्परनिन्दा नाम सप्ताशीतितमः सर्गः ॥६-८७॥",
  "एवमुक्त्वा तु सौमित्रिं जातहर्षो विभीषणः ।\nधनुष्पाणिं तमादाय त्वरमाणो जगाम सः ॥६-८७-१॥",
  "अविदूरं ततो गत्वा प्रविश्य तु महद् वनम् ।\nअदर्शयत तत्कर्म लक्ष्मणाय विभीषणः ॥६-८७-२॥",
  "नीलजीमूतसंकाशं न्यग्रोधं भीमदर्शनम् ।\nतेजस्वी रावणभ्राता लक्ष्मणाय न्यवेदयत् ॥६-८७-३॥",
  "इहोपहारं भूतानां बलवान् रावणात्मजः ।\nउपहृत्य ततः पश्चात् संग्राममभिवर्तते ॥६-८७-४॥",
  "अदृश्यः सर्वभूतानां ततो भवति राक्षसः ।\nनिहन्ति समरे शत्रून् बध्नाति च शरोत्तमैः ॥६-८७-५॥",
  "तमप्रविष्टं न्यग्रोधं बलिनं रावणात्मजम् ।\nविध्वंसय शरैर्दीप्तैः सरथं साश्वसारथिम् ॥६-८७-६॥",
  "तथेत्युक्त्वा महातेजाः सौमित्रिर्मित्रनन्दनः ।\nबभूवावस्थितस्तत्र चित्रं विस्फारयन् धनुः ॥६-८७-७॥",
  "स रथेनाग्निवर्णेन बलवान् रावणात्मजः ।\nइन्द्रजित् कवची खड्गी सध्वजः प्रत्यदृश्यत ॥६-८७-८॥",
  "तमुवाच महातेजाः पौलस्त्यमपराजितम् ।\nसमाह्वये त्वां समरे सम्यग् युद्धं प्रयच्छ मे ॥६-८७-९॥",
  "एवमुक्तो महातेजा मनस्वी रावणात्मजः ।\nअब्रवीत् परुषं वाक्यं तत्र दृष्ट्वा विभीषणम् ॥६-८७-१०॥",
  "इह त्वं जातसंवृद्धः साक्षात् भ्राता पितुर्मम ।\nकथं द्रुह्यसि पुत्रस्य पितृव्यो मम राक्षस ॥६-८७-११॥",
  "न ज्ञातित्वं न सौहार्दं न जातिस्तव दुर्मते ।\nप्रमाणं न च सौदर्यं न धर्मो धर्मदूषण ॥६-८७-१२॥",
  "शोच्यस्त्वमसि दुर्बुद्धे निन्दनीयश्च साधुभिः ।\nयस्त्वं स्वजनमुत्सृज्य परभृत्यत्वमागतः ॥६-८७-१३॥",
  "नैतच्छिथिलया बुद्ध्या त्वं वेत्सि महदन्तरम् ।\nक्व च स्वजनसंवासः क्व च नीच पराश्रयः ॥६-८७-१४॥",
  "गुणवान् वा परजनः स्वजनो निर्गुणोऽपि वा ।\nनिर्गुणः स्वजनः श्रेयान् यः परः पर एव सः ॥६-८७-१५॥",
  "यः स्वपक्षं परित्यज्य परपक्षं निषेवते ।\nस स्वपक्षे क्षयं याते पश्चात् तैरेव हन्यते ॥६-८७-१६॥",
  "निरनुक्रोशता चेयं यादृशी ते निशाचर ।\nस्वजनेन त्वया शक्यं पौरुषं रावणानुज ॥६-८७-१७॥",
  "इत्युक्तो भ्रातृपुत्रेण प्रत्युवाच विभीषणः ।\nअजानन्निव मच्छीलं किं राक्षस विकत्थसे ॥६-८७-१८॥",
  "राक्षसेन्द्रसुतासाधो पारुष्यं त्यज गौरवात् ।\nकुले यद्यप्यहं जातो रक्षसां क्रूरकर्मणाम् ।\nगुणो यः प्रथमो नॄणां तन्मे शीलमराक्षसम् ॥६-८७-१९॥",
  "न रमे दारुणेनाहं न चाधर्मेण वै रमे ।\nभ्रात्रा विषमशीलोऽपि कथं भ्राता निरस्यते ॥६-८७-२०॥",
  "धर्मात् प्रच्युतशीलं हि पुरुषं पापनिश्चयम् ।\nत्यक्त्वा सुखमवाप्नोति हस्तादाशीविषं यथा ॥६-८७-२१॥",
  "परस्वहरणे युक्तं परदाराभिमर्शकम् ।\nत्याज्यमाहुर्दुरात्मानं वेश्म प्रज्वलितं यथा ॥६-८७-२२॥",
  "परस्वानां च हरणं परदाराभिमर्शनम् ।\nसुहृदामतिशङ्का च त्रयो दोषाः क्षयावहाः ॥६-८७-२३॥",
  "महर्षीणां वधो घोरः सर्वदेवैश्च विग्रहः ।\nअभिमानश्च रोषश्च वैरित्वं प्रतिकूलता ॥६-८७-२४॥",
  "एते दोषा मम भ्रातुर्जीवितैश्वर्यनाशनाः ।\nगुणान् प्रच्छादयामासुः पर्वतानिव तोयदाः ॥६-८७-२५॥",
  "दोषैरेतैः परित्यक्तो मया भ्राता पिता तव ।\nनेयमस्ति पुरी लङ्का न च त्वं न च ते पिता ॥६-८७-२६॥",
  "अतिमानश्च बालश्च दुर्विनीतश्च राक्षस ।\nबद्धस्त्वं कालपाशेन ब्रूहि मां यद् यदिच्छसि ॥६-८७-२७॥",
  "अद्येह व्यसनं प्राप्तं यन्मां परुषमुक्तवान् ।\nप्रवेष्टुं न त्वया शक्यं न्यग्रोधं राक्षसाधम ॥६-८७-२८॥",
  "धर्षयित्वा च काकुत्स्थं न शक्यं जीवितुं त्वया ।\nयुध्यस्व नरदेवेन लक्ष्मणेन रणे सह ।\nहतस्त्वं देवताकार्यं करिष्यसि यमक्षयम् ॥६-८७-२९॥",
  "निदर्शयस्वात्मबलं समुद्यतं कुरुष्व सर्वायुधसायकव्ययम् ।\nन लक्ष्मणस्यैत्य हि बाणगोचरं त्वमद्य जीवन् सबलो गमिष्यसि ॥६-८७-३०॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे विभीषणरावणिपरस्परनिन्दा नाम सप्ताशीतितमः सर्गः ॥६-८७॥"
]