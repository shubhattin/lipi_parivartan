[
  "अथ श्रीमद्वाल्मीकीयरामायणे युद्धकाण्डे रावणाभिषेणनम् नाम एकोनषष्ठितमः सर्गः ॥६-५९॥",
  "तस्मिन् हते राक्षससैन्यपाले प्लवंगमानामृषभेण युद्धे ।\nभीमायुधं सागरवेगतुल्यं विदुद्रुवे राक्षसराजसैन्यम् ॥६-५९-१॥",
  "गत्वा तु रक्षोधिपतेः शशंसुः सेनापतिं पावकसूनुशस्तम् ।\nतच्चापि तेषां वचनं निशम्य रक्षोधिपः क्रोधवशं जगाम ॥६-५९-२॥",
  "संख्ये प्रहस्तं निहतं निशम्य क्रोधार्दितः शोकपरीतचेताः ।\nउवाच तान् राक्षसयूथमुख्यानिन्द्रो यथा निर्जरयूथमुख्यान् ॥६-५९-३॥",
  "नावज्ञा रिपवे कार्या यैरिन्द्रबलसादनः ।\nसूदितः सैन्यपालो मे सानुयात्रः सकुञ्जरः ॥६-५९-४॥",
  "सोऽहं रिपुविनाशाय विजयायाविचारयन् ।\nस्वयमेव गमिष्यामि रणशीर्षं तदद्भुतम् ॥६-५९-५॥",
  "अद्य तद् वानरानीकं रामं च सहलक्ष्मणम् ।\nनिर्दहिष्यामि बाणौघैर्वनं दीप्तैरिवाग्निभिः ।\nअद्य संतर्पयिष्यामि पृथिवीं कपिशोणितैः ॥६-५९-६॥",
  "स एवमुक्त्वा ज्वलनप्रकाशं रथं तुरंगोत्तमराजियुक्तम् ।\nप्रकाशमानं वपुषा ज्वलन्तं समारुरोहामरराजशत्रुः ॥६-५९-७॥",
  "स शङ्खभेरीपणवप्रणादैरास्फोटितक्ष्वेडितसिंहनादैः ।\nपुण्यैः स्तवैश्चापि सुपूज्यमानस्तदा ययौ राक्षसराजमुख्यः ॥६-५९-८॥",
  "स शैलजीमूतनिकाशरूपैर्मांसाशनैः पावकदीप्तनेत्रैः ।\nबभौ वृतो राक्षसराजमुख्यो भूतैर्वृतो रुद्र इवामरेशः ॥६-५९-९॥",
  "ततो नगर्याः सहसा महौजा निष्क्रम्य तद् वानरसैन्यमुग्रम् ।\nमहार्णवाभ्रस्तनितं ददर्श समुद्यतं पादपशैलहस्तम् ॥६-५९-१०॥",
  "तद् राक्षसानीकमतिप्रचण्डमालोक्य रामो भुजगेन्द्रबाहुः ।\nविभीषणं शस्त्रभृतां वरिष्ठमुवाच सेनानुगतः पृथुश्रीः ॥६-५९-११॥",
  "नानापताकाध्वजछत्रजुष्टं प्रासासिशूलायुधशस्त्रजुष्टम् ।\nकस्येदमक्षोभ्यमभीरुजुष्टं सैन्यं महेन्द्रोपमनागजुष्टम् ॥६-५९-१२॥",
  "ततस्तु रामस्य निशम्य वाक्यं विभीषणः शक्रसमानवीर्यः ।\nशशंस रामस्य बलप्रवेकं महात्मनां राक्षसपुंगवानाम् ॥६-५९-१३॥",
  "योऽसौ गजस्कन्धगतो महात्मा नवोदितार्कोपमताम्रवक्त्रः ।\nसंकम्पयन्नागशिरोऽभ्युपैति ह्यकम्पनं त्वेनमवेहि राजन् ॥६-५९-१४॥",
  "योऽसौ रथस्थो मृगराजकेतुर्धुन्वन् धनुः शक्रधनुःप्रकाशम् ।\nकरीव भात्युग्रविवृत्तदंष्ट्रः स इन्द्रजिन्नाम वरप्रधानः ॥६-५९-१५॥",
  "यश्चैष विन्ध्यास्तमहेन्द्रकल्पो धन्वी रथस्थोऽतिरथोऽतिवीरः ।\nविस्फारयंश्चापमतुल्यमानं नाम्नातिकायोऽतिविवृद्धकायः ॥६-५९-१६॥",
  "योऽसौ नवार्कोदितताम्रचक्षुरारुह्य घण्टानिनदप्रणादम् ।\nगजं खरं गर्जति वै महात्मा महोदरो नाम स एष वीरः ॥६-५९-१७॥",
  "योऽसौ हयं काञ्चनचित्रभाण्डमारुह्य संध्याभ्रगिरिप्रकाशम् ।\nप्रासं समुद्यम्य मरीचिनद्धं पिशाच एषोऽशनितुल्यवेगः ॥६-५९-१८॥",
  "यश्चैष शूलं निशितं प्रगृह्य विद्युत्प्रभं किंकरवज्रवेगम् ।\nवृषेन्द्रमास्थाय शशिप्रकाशमायाति योऽसौ त्रिशिरा यशस्वी ॥६-५९-१९॥",
  "असौ च जीमूतनिकाशरूपः कुम्भः पृथुव्यूढसुजातवक्षाः ।\nसमाहितः पन्नगराजकेतुर्विस्फारयन् याति धनुर्विधुन्वन् ॥६-५९-२०॥",
  "यश्चैष जाम्बूनदवज्रजुष्टं दीप्तं सधूमं परिघं प्रगृह्य ।\nआयाति रक्षोबलकेतुभूतो योऽसौ निकुम्भोऽद्भुतघोरकर्मा ॥६-५९-२१॥",
  "यश्चैष चापासिशरौघजुष्टं पताकिनं पावकदीप्तरूपम् ।\nरथं समास्थाय विभात्युदग्रो नरान्तकोऽसौ नगशृङ्गयोधी ॥६-५९-२२॥",
  "यश्चैष नानाविधघोररूपैर्व्याघ्रोष्ट्रनागेन्द्रमृगाश्ववक्त्रैः ।\nभूतैर्वृतो भाति विवृत्तनेत्रैर्योऽसौ सुराणामपि दर्पहन्ता ॥६-५९-२३॥",
  "यत्रैतदिन्दुप्रतिमं विभाति छत्रं सितं सूक्ष्मशलाकमग्र्यम् ।\nअत्रैष रक्षोधिपतिर्महात्मा भूतैर्वृतो रुद्र इवावभाति ॥६-५९-२४॥",
  "असौ किरीटी चलकुण्डलास्यो नगेन्द्रविन्ध्योपमभीमकायः ।\nमहेन्द्रवैवस्वतदर्पहन्ता रक्षोधिपः सूर्य इवावभाति ॥६-५९-२५॥",
  "प्रत्युवाच ततो रामो विभीषणमरिंदमः ।\nअहो दीप्तमहातेजा रावणो राक्षसेश्वरः ॥६-५९-२६॥",
  "आदित्य इव दुष्प्रेक्ष्यो रश्मिभिर्भाति रावणः ।\nन व्यक्तं लक्षये ह्यस्य रूपं तेजःसमावृतम् ॥६-५९-२७॥",
  "देवदानववीराणां वपुर्नैवंविधं भवेत् ।\nयादृशं राक्षसेन्द्रस्य वपुरेतद् विराजते ॥६-५९-२८॥",
  "सर्वे पर्वतसंकाशाः सर्वे पर्वतयोधिनः ।\nसर्वे दीप्तायुधधरा योधास्तस्य महात्मनः ॥६-५९-२९॥",
  "विभाति रक्षोराजोऽसौ प्रदीप्तैर्भीमदर्शनैः ।\nभूतैः परिवृतस्तीक्ष्णैर्देहवद्भिरिवान्तकः ॥६-५९-३०॥",
  "दिष्ट्यायमद्य पापात्मा मम दृष्टिपथं गतः ।\nअद्य क्रोधं विमोक्ष्यामि सीताहरणसम्भवम् ॥६-५९-३१॥",
  "एवमुक्त्वा ततो रामो धनुरादाय वीर्यवान् ।\nलक्ष्मणानुचरस्तस्थौ समुद्धृत्य शरोत्तमम् ॥६-५९-३२॥",
  "ततः स रक्षोधिपतिर्महात्मा रक्षांसि तान्याह महाबलानि ।\nद्वारेषु चर्यागृहगोपुरेषु सुनिर्वृतास्तिष्ठत निर्विशङ्काः ॥६-५९-३३॥",
  "इहागतं मां सहितं भवद्भिर्वनौकसश्छिद्रमिदं विदित्वा ।\nशून्यां पुरीं दुष्प्रसहां प्रमथ्य प्रधर्षयेयुः सहसा समेताः ॥६-५९-३४॥",
  "विसर्जयित्वा सचिवांस्ततस्तान् गतेषु रक्षःसु यथानियोगम् ।\nव्यदारयद् वानरसागरौघं महाझषः पूर्णमिवार्णवौघम् ॥६-५९-३५॥",
  "तमापतन्तं सहसा समीक्ष्य दीप्तेषुचापं युधि राक्षसेन्द्रम् ।\nमहत् समुत्पाट्य महीधराग्रं दुद्राव रक्षोधिपतिं हरीशः ॥६-५९-३६॥",
  "तच्छैलशृङ्गं बहुवृक्षसानुं प्रगृह्य चिक्षेप निशाचराय ।\nतमापतन्तं सहसा समीक्ष्य चिच्छेद बाणैस्तपनीयपुङ्खैः ॥६-५९-३७॥",
  "तस्मिन् प्रवृद्धोत्तमसानुवृक्षे शृङ्गे विदीर्णे पतिते पृथिव्याम् ।\nमहाहिकल्पं शरमन्तकाभं समादधे राक्षसलोकनाथः ॥६-५९-३८॥",
  "स तं गृहीत्वानिलतुल्यवेगं सविस्फुलिङ्गज्वलनप्रकाशम् ।\nबाणं महेन्द्राशनितुल्यवेगं चिक्षेप सुग्रीववधाय रुष्टः ॥६-५९-३९॥",
  "स सायको रावणबाहुमुक्तः शक्राशनिप्रख्यवपुःप्रकाशम् ।\nसुग्रीवमासाद्य बिभेद वेगाद् गुहेरिता क्रौञ्चमिवोग्रशक्तिः ॥६-५९-४०॥",
  "स सायकार्तो विपरीतचेताः कूजन् पृथिव्यां निपपात वीरः ।\nतं वीक्ष्य भूमौ पतितं विसंज्ञं नेदुः प्रहृष्टा युधि यातुधानाः ॥६-५९-४१॥",
  "ततो गवाक्षो गवयः सुषेणस्त्वथर्षभो ज्योतिमुखो नलश्च ।\nशैलान् समुत्पाट्य विवृद्धकायाः प्रदुद्रुवुस्तं प्रति राक्षसेन्द्रम् ॥६-५९-४२॥",
  "तेषां प्रहारान् स चकार मोघान् रक्षोधिपो बाणशतैः शिताग्रैः ।\nतान् वानरेन्द्रानपि बाणजालैर्बिभेद जाम्बूनदचित्रपुङ्खैः ॥६-५९-४३॥",
  "ते वानरेन्द्रास्त्रिदशारिबाणैर्भिन्ना निपेतुर्भुवि भीमकायाः ।\nततस्तु तद् वानरसैन्यमुग्रं प्रच्छादयामास स बाणजालैः ॥६-५९-४४॥",
  "ते वध्यमानाः पतिताश्च वीरा नानद्यमाना भयशल्यविद्धाः ।\nशाखामृगा रावणसायकार्ता जग्मुः शरण्यं शरणं स्म रामम् ॥६-५९-४५॥",
  "ततो महात्मा स धनुर्धनुष्मानादाय रामः सहसा जगाम ।\nतं लक्ष्मणः प्राञ्जलिरभ्युपेत्य उवाच रामं परमार्थयुक्तम् ॥६-५९-४६॥",
  "काममार्य सुपर्याप्तो वधायास्य दुरात्मनः ।\nविधमिष्याम्यहं चैतमनुजानीहि मां विभो ॥६-५९-४७॥",
  "तमब्रवीन्महातेजा रामः सत्यपराक्रमः ।\nगच्छ यत्नपरश्चापि भव लक्ष्मण संयुगे ॥६-५९-४८॥",
  "रावणो हि महावीर्यो रणेऽद्भुतपराक्रमः ।\nत्रैलोक्येनापि संक्रुद्धो दुष्प्रसह्यो न संशयः ॥६-५९-४९॥",
  "तस्यच्छिद्राणि मार्गस्व स्वच्छिद्राणि च लक्षय ।\nचक्षुषा धनुषाऽऽत्मानं गोपायस्व समाहितः ॥६-५९-५०॥",
  "राघवस्य वचः श्रुत्वा सम्परिष्वज्य पूज्य च ।\nअभिवाद्य च रामाय ययौ सौमित्रिराहवे ॥६-५९-५१॥",
  "स रावणं वारणहस्तबाहुं ददर्श भीमोद्यतदीप्तचापम् ।\nप्रच्छादयन्तं शरवृष्टिजालैस्तान् वानरान् भिन्नविकीर्णदेहान् ॥६-५९-५२॥",
  "तमालोक्य महातेजा हनूमान् मारुतात्मजः ।\nनिवार्य शरजालानि विदुद्राव स रावणम् ॥६-५९-५३॥",
  "रथं तस्य समासाद्य बाहुमुद्यम्य दक्षिणम् ।\nत्रासयन् रावणं धीमान् हनूमान् वाक्यमब्रवीत् ॥६-५९-५४॥",
  "देवदानवगन्धर्वैर्यक्षैश्च सह राक्षसैः ।\nअवध्यत्वं त्वया प्राप्तं वानरेभ्यस्तु ते भयम् ॥६-५९-५५॥",
  "एष मे दक्षिणो बाहुः पञ्चशाखः समुद्यतः ।\nविधमिष्यति ते देहे भूतात्मानं चिरोषितम् ॥६-५९-५६॥",
  "श्रुत्वा हनूमतो वाक्यं रावणो भीमविक्रमः ।\nसंरक्तनयनः क्रोधादिदं वचनमब्रवीत् ॥६-५९-५७॥",
  "क्षिप्रं प्रहर निःशङ्कं स्थिरां कीर्तिमवाप्नुहि ।\nततस्त्वां ज्ञातविक्रान्तं नाशयिष्यामि वानर ॥६-५९-५८॥",
  "रावणस्य वचः श्रुत्वा वायुसूनुर्वचोऽब्रवीत् ।\nप्रहतं हि मया पूर्वमक्षं तव सुतं स्मर ॥६-५९-५९॥",
  "एवमुक्तो महातेजा रावणो राक्षसेश्वरः ।\nआजघानानिलसुतं तलेनोरसि वीर्यवान् ॥६-५९-६०॥",
  "स तलाभिहतस्तेन चचाल च मुहुर्मुहुः ।\nस्थितो मुहूर्तं तेजस्वी स्थैर्यं कृत्वा महामतिः ॥६-५९-६१॥",
  "आजघान च संक्रुद्धस्तलेनैवामरद्विषम् ।\nततः स तेनाभिहतो वानरेण महात्मना ॥६-५९-६२॥",
  "दशग्रीवः समाधूतो यथा भूमितलेऽचलः ।\nसंग्रामे तं तथा दृष्ट्वा रावणं तलताडितम् ॥६-५९-६३॥",
  "ऋषयो वानराः सिद्धा नेदुर्देवाः सहासुरैः ।\nअथाश्वस्य महातेजा रावणो वाक्यमब्रवीत् ॥६-५९-६४॥",
  "साधु वानर वीर्येण श्लाघनीयोऽसि मे रिपुः ।\nरावणेनैवमुक्तस्तु मारुतिर्वाक्यमब्रवीत् ॥६-५९-६५॥",
  "धिगस्तु मम वीर्यस्य यत् त्वं जीवसि रावण ।\nसकृत् तु प्रहरेदानीं दुर्बुद्धे किं विकत्थसे ॥६-५९-६६॥",
  "ततस्त्वां मामको मुष्टिर्नयिष्यति यमक्षयम् ।\nततो मारुतिवाक्येन कोपस्तस्य प्रजज्वले ॥६-५९-६७॥",
  "संरक्तनयनो यत्नान्मुष्टिमावृत्य दक्षिणम् ।\nपातयामास वेगेन वानरोरसि वीर्यवान् ॥६-५९-६८॥",
  "हनूमान् वक्षसि व्यूढे संचचाल पुनः पुनः ।\nविह्वलं तु तदा दृष्ट्वा हनूमन्तं महाबलम् ॥६-५९-६९॥",
  "रथेनातिरथः शीघ्रं नीलं प्रति समभ्यगात् ।\nराक्षसानामधिपतिर्दशग्रीवः प्रतापवान् ॥६-५९-७०॥",
  "पन्नगप्रतिमैर्भीमैः परमर्माभिभेदनैः ।\nशरैरादीपयामास नीलं हरिचमूपतिम् ॥६-५९-७१॥",
  "स शरौघसमायस्तो नीलो हरिचमूपतिः ।\nकरेणैकेन शैलाग्रं रक्षोधिपतयेऽसृजत् ॥६-५९-७२॥",
  "हनूमानपि तेजस्वी समाश्वस्तो महामनाः ।\nविप्रेक्षमाणो युद्धेप्सुः सरोषमिदमब्रवीत् ॥६-५९-७३॥",
  "नीलेन सह संयुक्तं रावणं राक्षसेश्वरम् ।\nअन्येन युध्यमानस्य न युक्तमभिधावनम् ॥६-५९-७४॥",
  "रावणोऽथ महातेजास्तं शृङ्गं सप्तभिः शरैः ।\nआजघान सुतीक्ष्णाग्रैस्तद् विकीर्णं पपात ह ॥६-५९-७५॥",
  "तद् विकीर्णं गिरेः शृङ्गं दृष्ट्वा हरिचमूपतिः ।\nकालाग्निरिव जज्वाल कोपेन परवीरहा ॥६-५९-७६॥",
  "सोऽश्वकर्णद्रुमान् शालांश्चूतांश्चापि सुपुष्पितान् ।\nअन्यांश्च विविधान् वृक्षान् नीलश्चिक्षेप संयुगे ॥६-५९-७७॥",
  "स तान् वृक्षान् समासाद्य प्रतिचिच्छेद रावणः ।\nअभ्यवर्षच्च घोरेण शरवर्षेण पावकिम् ॥६-५९-७८॥",
  "अभिवृष्टः शरौघेण मेघेनेव महाचलः ।\nह्रस्वं कृत्वा ततो रूपं ध्वजाग्रे निपपात ह ॥६-५९-७९॥",
  "पावकात्मजमालोक्य ध्वजाग्रे समवस्थितम् ।\nजज्वाल रावणः क्रोधात् ततो नीलो ननाद च ॥६-५९-८०॥",
  "ध्वजाग्रे धनुषश्चाग्रे किरीटाग्रे च तं हरिम् ।\nलक्ष्मणोऽथ हनूमांश्च रामश्चापि सुविस्मिताः ॥६-५९-८१॥",
  "रावणोऽपि महातेजाः कपिलाघवविस्मितः ।\nअस्त्रमाहारयामास दीप्तमाग्नेयमद्भुतम् ॥६-५९-८२॥",
  "ततस्ते चुक्रुशुर्हृष्टा लब्धलक्षाः प्लवंगमाः ।\nनीललाघवसम्भ्रान्तं दृष्ट्वा रावणमाहवे ॥६-५९-८३॥",
  "वानराणां च नादेन संरब्धो रावणस्तदा ।\nसम्भ्रमाविष्टहृदयो न किंचित् प्रत्यपद्यत ॥६-५९-८४॥",
  "आग्नेयेनापि संयुक्तं गृहीत्वा रावणः शरम् ।\nध्वजशीर्षस्थितं नीलमुदैक्षत निशाचरः ॥६-५९-८५॥",
  "ततोऽब्रवीन्महातेजा रावणो राक्षसेश्वरः ।\nकपे लाघवयुक्तोऽसि मायया परया सह ॥६-५९-८६॥",
  "जीवितं खलु रक्षस्व यदि शक्तोऽसि वानर ।\nतानि तान्यात्मरूपाणि सृजसि त्वमनेकशः ॥६-५९-८७॥",
  "तथापि त्वां मया मुक्तः सायकोऽस्त्रप्रयोजितः ।\nजीवितं परिरक्षन्तं जीविताद् भ्रंशयिष्यति ॥६-५९-८८॥",
  "एवमुक्त्वा महाबाहू रावणो राक्षसेश्वरः ।\nसंधाय बाणमस्त्रेण चमूपतिमताडयत् ॥६-५९-८९॥",
  "सोऽस्त्रमुक्तेन बाणेन नीलो वक्षसि ताडितः ।\nनिर्दह्यमानः सहसा स पपात महीतले ॥६-५९-९०॥",
  "पितृमाहात्म्यसंयोगादात्मनश्चापि तेजसा ।\nजानुभ्यामपतद् भूमौ न तु प्राणैर्वियुज्यत ॥६-५९-९१॥",
  "विसंज्ञं वानरं दृष्ट्वा दशग्रीवो रणोत्सुकः ।\nरथेनाम्बुदनादेन सौमित्रिमभिदुद्रुवे ॥६-५९-९२॥",
  "आसाद्य रणमध्ये तं वारयित्वा स्थितो ज्वलन् ।\nधनुर्विस्फारयामास राक्षसेन्द्रः प्रतापवान् ॥६-५९-९३॥",
  "तमाह सौमित्रिरदीनसत्त्वो विस्फारयन्तं धनुरप्रमेयम् ।\nअवेहि मामद्य निशाचरेन्द्र न वानरांस्त्वं प्रतियोद्धुमर्हसि ॥६-५९-९४॥",
  "स तस्य वाक्यं प्रतिपूर्णघोषं ज्याशब्दमुग्रं च निशम्य राजा ।\nआसाद्य सौमित्रिमुपस्थितं तं रोषान्वितं वाचमुवाच रक्षः ॥६-५९-९५॥",
  "दिष्ट्यासि मे राघव दृष्टिमार्गं प्राप्तोऽन्तगामी विपरीतबुद्धिः ।\nअस्मिन् क्षणे यास्यसि मृत्युलोकं संसाद्यमानो मम बाणजालैः ॥६-५९-९६॥",
  "तमाह सौमित्रिरविस्मयानो गर्जन्तमुद्वृत्तशिताग्रदंष्ट्रम् ।\nराजन् न गर्जन्ति महाप्रभावा विकत्थसे पापकृतां वरिष्ठ ॥६-५९-९७॥",
  "जानामि वीर्यं तव राक्षसेन्द्र बलं प्रतापं च पराक्रमं च ।\nअवस्थितोऽहं शरचापपाणिरागच्छ किं मोघविकत्थनेन ॥६-५९-९८॥",
  "स एवमुक्तः कुपितः ससर्ज रक्षोधिपः सप्त शरान् सुपुङ्खान् ।\nताँल्लक्ष्मणः काञ्चनचित्रपुङ्खैश्चिच्छेद बाणैर्निशिताग्रधारैः ॥६-५९-९९॥",
  "तान् प्रेक्षमाणः सहसा निकृत्तान् निकृत्तभोगानिव पन्नगेन्द्रान् ।\nलङ्केश्वरः क्रोधवशं जगाम ससर्ज चान्यान् निशितान् पृषत्कान् ॥६-५९-१००॥",
  "स बाणवर्षं तु ववर्ष तीव्रं रामानुजः कार्मुकसम्प्रयुक्तम् ।\nक्षुरार्धचन्द्रोत्तमकर्णिभल्लैः शरांश्च चिच्छेद न चुक्षुभे च ॥६-५९-१०१॥",
  "स बाणजालान्यपि तानि तानि मोघानि पश्यंस्त्रिदशारिराजः ।\nविसिस्मिये लक्ष्मणलाघवेन पुनश्च बाणान् निशितान् मुमोच ॥६-५९-१०२॥",
  "स लक्ष्मणश्चापि शिताञ् शिताग्रान् महेन्द्रतुल्योऽशनिभीमवेगान् ।\nसंधाय चापे ज्वलनप्रकाशान् ससर्ज रक्षोधिपतेर्वधाय ॥६-५९-१०३॥",
  "स तान् प्रचिच्छेद हि राक्षसेन्द्रः शिताञ् शराल्ँ लक्ष्मणमाजघान ।\nशरेण कालाग्निसमप्रभेण स्वयंभुदत्तेन ललाटदेशे ॥६-५९-१०४॥",
  "स लक्ष्मणो रावणसायकार्तश्चचाल चापं शिथिलं प्रगृह्य ।\nपुनश्च संज्ञां प्रतिलभ्य कृच्छ्राच्चिच्छेद चापं त्रिदशेन्द्रशत्रोः ॥६-५९-१०५॥",
  "निकृत्तचापं त्रिभिराजघान बाणैस्तदा दाशरथिः शिताग्रैः ।\nस सायकार्तो विचचाल राजा कृच्छ्राच्च संज्ञां पुनराससाद ॥६-५९-१०६॥",
  "स कृत्तचापः शरताडितश्च मेदार्द्रगात्रो रुधिरावसिक्तः ।\nजग्राह शक्तिं स्वयमुग्रशक्तिः स्वयंभुदत्तां युधि देवशत्रुः ॥६-५९-१०७॥",
  "स तां सधूमानलसंनिकाशां वित्रासनां संयति वानराणाम् ।\nचिक्षेप शक्तिं तरसा ज्वलन्तीं सौमित्रये राक्षसराष्ट्रनाथः ॥६-५९-१०८॥",
  "तामापतन्तीं भरतानुजोऽस्त्रैर्जघान बाणैश्च हुताग्निकल्पैः ।\nतथापि सा तस्य विवेश शक्तिर्भुजान्तरं दाशरथेर्विशालम् ॥६-५९-१०९॥",
  "स शक्तिमाञ् शक्तिसमाहतः सन् जज्वाल भूमौ स रघुप्रवीरः ।\nतं विह्वलन्तं सहसाभ्युपेत्य जग्राह राजा तरसा भुजाभ्याम् ॥६-५९-११०॥",
  "हिमवान् मन्दरो मेरुस्त्रैलोक्यं वा सहामरैः ।\nशक्यं भुजाभ्यामुद्धर्तुं न शक्यो भरतानुजः ॥६-५९-१११॥",
  "शक्त्या ब्राह्म्या तु सौमित्रिस्ताडितोऽपि स्तनान्तरे ।\nविष्णोरमीमांस्यभागमात्मानं प्रत्यनुस्मरत् ॥६-५९-११२॥",
  "ततो दानवदर्पघ्नं सौमित्रिं देवकण्टकः ।\nतं पीडयित्वा बाहुभ्यां न प्रभुर्लङ्घनेऽभवत् ॥६-५९-११३॥",
  "ततः क्रुद्धो वायुसुतो रावणं समभिद्रवत् ।\nआजघानोरसि क्रुद्धो वज्रकल्पेन मुष्टिना ॥६-५९-११४॥",
  "तेन मुष्टिप्रहारेण रावणो राक्षसेश्वरः ।\nजानुभ्यामगमद् भूमौ चचाल च पपात च ॥६-५९-११५॥",
  "आस्यैश्च नेत्रैः श्रवणैः पपात रुधिरं बहु ।\nविघूर्णमानो निश्चेष्टो रथोपस्थ उपाविशत् ॥६-५९-११६॥",
  "विसंज्ञो मूर्च्छितश्चासीन्न च स्थानं समालभत् ।\nविसंज्ञं रावणं दृष्ट्वा समरे भीमविक्रमम् ॥६-५९-११७॥",
  "ऋषयो वानराश्चैव नेदुर्देवाश्च सासुराः ।\nहनूमानथ तेजस्वी लक्ष्मणं रावणार्दितम् ॥६-५९-११८॥",
  "आनयद् राघवाभ्याशं बाहुभ्यां परिगृह्य तम् ।\nवायुसूनोः सुहृत्त्वेन भक्त्या परमया च सः ।\nशत्रूणामप्यकम्प्योऽपि लघुत्वमगमत् कपेः ॥६-५९-११९॥",
  "तं समुत्सृज्य सा शक्तिः सौमित्रिं युधि निर्जितम् ।\nरावणस्य रथे तस्मिन् स्थानं पुनरुपागमत् ॥६-५९-१२०॥",
  "रावणोऽपि महातेजाः प्राप्य संज्ञां महाहवे ।\nआददे निशितान् बाणाञ्जग्राह च महद्धनुः ॥६-५९-१२१॥",
  "आश्वस्तश्च विशल्यश्च लक्ष्मणः शत्रुसूदनः ।\nविष्णोर्भागममीमांस्यमात्मानं प्रत्यनुस्मरन् ॥६-५९-१२२॥",
  "निपातितमहावीरां वानराणां महाचमूम् ।\nराघवस्तु रणे दृष्ट्वा रावणं समभिद्रवत् ॥६-५९-१२३॥",
  "अथैनमनुसंक्रम्य हनूमान् वाक्यमब्रवीत् ।\nमम पृष्ठं समारुह्य राक्षसं शास्तुमर्हसि ॥६-५९-१२४॥",
  "विष्णुर्यथा गरुत्मन्तमारुह्यामरवैरिणम् ।\nतच्छ्रुत्वा राघवो वाक्यं वायुपुत्रेण भाषितम् ॥६-५९-१२५॥",
  "अथारुरोह सहसा हनूमन्तं महाकपिम् ।\nरथस्थं रावणं संख्ये ददर्श मनुजाधिपः ॥६-५९-१२६॥",
  "तमालोक्य महातेजाः प्रदुद्राव स रावणम् ।\nवैरोचनमिव क्रुद्धो विष्णुरभ्युद्यतायुधः ॥६-५९-१२७॥",
  "ज्याशब्दमकरोत् तीव्रं वज्रनिष्पेषनिष्ठुरम् ।\nगिरा गम्भीरया रामो राक्षसेन्द्रमुवाच ह ॥६-५९-१२८॥",
  "तिष्ठ तिष्ठ मम त्वं हि कृत्वा विप्रियमीदृशम् ।\nक्व नु राक्षसशार्दूल गत्वा मोक्षमवाप्स्यसि ॥६-५९-१२९॥",
  "यदीन्द्रवैवस्वतभास्करान् वा स्वयंभुवैश्वानरशंकरान् वा ।\nगमिष्यसि त्वं दशधा दिशो वा तथापि मे नाद्य गतो विमोक्ष्यसे ॥६-५९-१३०॥",
  "यश्चैष शक्त्या निहतस्त्वयाद्य गच्छन् विषादं सहसाभ्युपेत्य ।\nस एष रक्षोगणराज मृत्युः सपुत्रपौत्रस्य तवाद्य युद्धे ॥६-५९-१३१॥",
  "एतेन चात्यद्भुतदर्शनानि शरैर्जनस्थानकृतालयानि ।\nचतुर्दशान्यात्तवरायुधानि रक्षःसहस्राणि निषूदितानि ॥६-५९-१३२॥",
  "राघवस्य वचः श्रुत्वा राक्षसेन्द्रो महाबलः ।\nवायुपुत्रं महावेगं वहन्तं राघवं रणे ॥६-५९-१३३॥",
  "रोषेण महताऽऽविष्टः पूर्ववैरमनुस्मरन् ।\nआजघान शरैर्दीप्तैः कालानलशिखोपमैः ॥६-५९-१३४॥",
  "राक्षसेनाहवे तस्य ताडितस्यापि सायकैः ।\nस्वभावतेजोयुक्तस्य भूयस्तेजोऽभ्यवर्धत ॥६-५९-१३५॥",
  "ततो रामो महातेजा रावणेन कृतव्रणम् ।\nदृष्ट्वा प्लवगशार्दूलं क्रोधस्य वशमेयिवान् ॥६-५९-१३६॥",
  "तस्याभिसंक्रम्य रथं सचक्रं साश्वध्वजच्छत्रमहापताकम् ।\nससारथिं साशनिशूलखड्गं रामः प्रचिच्छेद शितैः शराग्रैः ॥६-५९-१३७॥",
  "अथेन्द्रशत्रुं तरसा जघान बाणेन वज्राशनिसंनिभेन ।\nभुजान्तरे व्यूढसुजातरूपे वज्रेण मेरुं भगवानिवेन्द्रः ॥६-५९-१३८॥",
  "यो वज्रपाताशनिसंनिपातान्न चुक्षुभे नापि चचाल राजा ।\nस रामबाणाभिहतो भृशार्तश्चचाल चापं च मुमोच वीरः ॥६-५९-१३९॥",
  "तं विह्वलन्तं प्रसमीक्ष्य रामः समाददे दीप्तमथार्धचन्द्रम् ।\nतेनार्कवर्णं सहसा किरीटं चिच्छेद रक्षोधिपतेर्महात्मा ॥६-५९-१४०॥",
  "तं निर्विषाशीविषसंनिकाशं शान्तार्चिषं सूर्यमिवाप्रकाशम् ।\nगतश्रियं कृत्तकिरीटकूटमुवाच रामो युधि राक्षसेन्द्रम् ॥६-५९-१४१॥",
  "कृतं त्वया कर्म महत् सुभीमं हतप्रवीरश्च कृतस्त्वयाहम् ।\nतस्मात् परिश्रान्त इति व्यवस्य न त्वां शरैर्मृत्युवशं नयामि ॥६-५९-१४२॥",
  "प्रयाहि जानामि रणार्दितस्त्वं प्रविश्य रात्रिंचरराज लङ्काम् ।\nआश्वस्य निर्याहि रथी च धन्वी तदा बलं प्रेक्ष्यसि मे रथस्थः ॥६-५९-१४३॥",
  "स एवमुक्तो हतदर्पहर्षो निकृत्तचापः स हताश्वसूतः ।\nशरार्दितो भग्नमहाकिरीटो विवेश लङ्कां सहसा स्म राजा ॥६-५९-१४४॥",
  "तस्मिन् प्रविष्टे रजनीचरेन्द्रे महाबले दानवदेवशत्रौ ।\nहरीन् विशल्यान् सह लक्ष्मणेन चकार रामः परमाहवाग्रे ॥६-५९-१४५॥",
  "तस्मिन् प्रभग्ने त्रिदशेन्द्रशत्रौ सुरासुरा भूतगणा दिशश्च ।\nससागराः सर्षिमहोरगाश्च तथैव भूम्यम्बुचराः प्रहृष्टाः ॥६-५९-१४६॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे रावणाभिषेणनम् नाम एकोनषष्ठितमः सर्गः ॥६-५९॥"
]