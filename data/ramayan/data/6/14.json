[
  "श्रीमद्वाल्मीकीयरामायणे युद्धकाण्डे प्रहस्तविभीषणविवादः नाम चतुर्दशः सर्गः ॥६-१४॥",
  "निशाचरेन्द्रस्य निशम्य वाक्यंस कुम्भकर्णस्य च गर्जितानि ।\nविभीषणो राक्षसराजमुख्यमुवाच वाक्यं हितमर्थयुक्तम् ॥६-१४-१॥",
  "वृतो हि बाह्वन्तरभोगराशिश्चिन्ताविषः सुस्मिततीक्ष्णदंष्ट्रः ।\nपञ्चाङ्गुलीपञ्चशिरोऽतिकायःसीतामहाहिस्तव केन राजन् ॥६-१४-२॥",
  "यावन्न लङ्कां समभिद्रवन्तिबलीमुखाः पर्वतकूटमात्राः ।\nदंष्ट्रायुधाश्चैव नखायुधाश्चप्रदीयतां दाशरथाय मैथिली ॥६-१४-३॥",
  "यावन्न गृह्णन्ति शिरांसि बाणारामेरिता राक्षसपुंगवानाम् ।\nवज्रोपमा वायुसमानवेगाःप्रदीयतां दाशरथाय मैथिली ॥६-१४-४॥",
  "न कुम्भकर्णेन्द्रजितौ च राजंस्तथा महापार्श्वमहोदरौ वा ।\nनिकुम्भकुम्भौ च तथातिकायःस्थातुं समर्था युधि राघवस्य ॥६-१४-५॥",
  "जीवंस्तु रामस्य न मोक्ष्यसे त्वंगुप्तः सवित्राप्यथवा मरुद्भिः ।\nन वासवस्याङ्कगतो न मृत्योर्नभो न पातालमनुप्रविष्टः ॥६-१४-६॥",
  "निशम्य वाक्यं तु विभीषणस्यततः प्रहस्तो वचनं बभाषे ।\nन नो भयं विद्म न दैवतेभ्योन दानवेभ्योऽप्यथवा कदाचित् ॥६-१४-७॥",
  "न यक्षगन्धर्वमहोरगेभ्योभयं न संख्ये पतगोरगेभ्यः ।\nकथं नु रामाद् भविता भयं नोनरेन्द्रपुत्रात् समरे कदाचित् ॥६-१४-८॥",
  "प्रहस्तवाक्यं त्वहितं निशम्यविभीषणो राजहितानुकाङ्क्षी ।\nततो महार्थं वचनं बभाषेधर्मार्थकामेषु निविष्टबुद्धिः ॥६-१४-९॥",
  "प्रहस्त राजा च महोदरश्चत्वं कुम्भकर्णश्च यथार्थजातम् ।\nब्रवीत रामं प्रति तन्न शक्यंयथा गतिः स्वर्गमधर्मबुद्धेः ॥६-१४-१०॥",
  "वधस्तु रामस्य मया त्वया चप्रहस्त सर्वैरपि राक्षसैर्वा ।\nकथं भवेदर्थविशारदस्यमहार्णवं तर्तुमिवाप्लवस्य ॥६-१४-११॥",
  "धर्मप्रधानस्य महारथस्यइक्ष्वाकुवंशप्रभवस्य राज्ञः ।\nपुरोऽस्य देवाश्च तथाविधस्यकृत्येषु शक्तस्य भवन्ति मूढाः ॥६-१४-१२॥",
  "तीक्ष्णा न तावत् तव कङ्कपत्रादुरासदा राघवविप्रमुक्ताः ।\nभित्त्वा शरीरं प्रविशन्ति बाणाःप्रहस्त तेनैव विकत्थसे त्वम् ॥६-१४-१३॥",
  "भित्त्वा न तावत् प्रविशन्ति कायंप्राणान्तिकास्तेऽशनितुल्यवेगाः ।\nशिताः शरा राघवविप्रमुक्ताःप्रहस्त तेनैव विकत्थसे त्वम् ॥६-१४-१४॥",
  "न रावणो नातिबलस्त्रिशीर्षोन कुम्भकर्णस्य सुतो निकुम्भः ।\nन चेन्द्रजिद् दाशरथिं प्रवोढुंत्वं वा रणे शक्रसमं समर्थः ॥६-१४-१५॥",
  "देवान्तको वापि नरान्तको वातथातिकायोऽतिरथो महात्मा ।\nअकम्पनश्चाद्रिसमानसारःस्थातुं न शक्ता युधि राघवस्य ॥६-१४-१६॥",
  "अयं च राजा व्यसनाभिभूतोमित्रैरमित्रप्रतिमैर्भवद्भिः ।\nअन्वास्यते राक्षसनाशनार्थेतीक्ष्णः प्रकृत्या ह्यसमीक्षकारी ॥६-१४-१७॥",
  "अनन्तभोगेन सहस्रमूर्ध्नानागेन भीमेन महाबलेन ।\nबलात् परिक्षिप्तमिमं भवन्तोराजानमुत्क्षिप्य विमोचयन्तु ॥६-१४-१८॥",
  "यावद्धि केशग्रहणात् सुहृद्भिःसमेत्य सर्वैः परिपूर्णकामैः ।\nनिगृह्य राजा परिरक्षितव्योभूतैर्यथा भीमबलैर्गृहीतः ॥६-१४-१९॥",
  "सुवारिणा राघवसागरेणप्रच्छाद्यमानस्तरसा भवद्भिः ।\nयुक्तस्त्वयं तारयितुं समेत्यकाकुत्स्थपातालमुखे पतन् सः ॥६-१४-२०॥",
  "इदं पुरस्यास्य सराक्षसस्यराज्ञश्च पथ्यं ससुहृज्जनस्य ।\nसम्यग्घि वाक्यं स्वमतं ब्रवीमिनरेन्द्रपुत्राय ददातु मैथिलीम् ॥६-१४-२१॥",
  "परस्य वीर्यं स्वबलं च बुद्ध्वास्थानं क्षयं चैव तथैव वृद्धिम् ।\nतथा स्वपक्षेऽप्यनुमृश्य बुद्ध्यावदेत् क्षमं स्वामिहितं स मन्त्री ॥६-१४-२२॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुर्दशः सर्गः ॥६-१४॥"
]