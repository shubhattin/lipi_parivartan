[
  "श्रीमद्वाल्मीकीयरामायणे युद्धकाण्डे निशायुद्धम् नाम चतुश्चत्वारिंशः सर्गः ॥६-४४॥",
  "इन्द्रजिता अदृश्यरूपेण युद्धरङ्गागमनम् युध्यतामेव तेषां तु तदा वानररक्षसाम् ।\nरविरस्तं गतो रात्रिः प्रवृत्ता प्राणहारिणी ॥६-४४-१॥",
  "अन्योन्यं बद्धवैराणां घोराणं जयमिच्छताम् ।\nसम्प्रवृत्तं निशायुद्धं तदा वानररक्षसाम् ॥६-४४-२॥",
  "राक्षसोऽसीति हरयो वानरोऽसीति राक्षसाः ।\nअन्योन्यं समरे जघ्नुस्तस्मिंस्तमसि दारुणे ॥६-४४-३॥",
  "हत दारय चैहीति कथं विद्रवसीति च ।\nएवं सुतुमुलः शब्दस्तस्मिन् सैन्ये तु शुश्रुवे ॥६-४४-४॥",
  "कालाः काञ्चनसंनाहास्तस्मिंस्तमसि राक्षसाः ।\nसम्प्रदृश्यन्त शैलेन्द्रा दीप्तौषधिवना इव ॥६-४४-५॥",
  "तस्मिंस्तमसि दुष्पारे राक्षसाः क्रोधमूिर्च्छताः ।\nपरिपेतुर्महावेगा भक्षयन्तः प्लवङ्गमान् ॥६-४४-६॥",
  "ते हयान् काञ्चनापीडान् ध्वजांश्चाशीविषोपमान् ।\nआप्लुत्य दशनैस्तीक्ष्णैर्भीमकोपा व्यदारयन् ॥६-४४-७॥",
  "वानरा बलिनो युद्धेऽक्षोभयन् राक्षसीं चमूम् ।\nकुञ्जरान् कुञ्जरारोहान् पताकाध्वजिनो रथान् ॥६-४४-८॥",
  "चकर्षुश्च ददंशुश्च दशनैः क्रोधमूिर्च्छताः ।\nलक्ष्मणश्चापि रामश्च शरैराशीविषोपमैः ॥६-४४-९॥",
  "दृश्यादृश्यानि रक्षांसि प्रवराणि निजघ्नतुः ।\nतुरंगखुरविध्वस्तं रथनेमिसमुत्थितम् ॥६-४४-१०॥",
  "रुरोध कर्णनेत्राणि युध्यतां धरणीरजः ।\nवर्तमाने तथा घोरे संग्रामे लोमहर्षणे ।\nरुधिरौघा महाघोरा नद्यस्तत्र विसुस्रुवुः ॥६-४४-११॥",
  "ततो भेरीमृदङ्गानां पणवानां च निःस्वनः ।\nशङ्खनेमिस्वनोन्मिश्रः सम्बभूवाद्भुतोपमः ॥६-४४-१२॥",
  "हतानां स्तनमानानां राक्षसानां च निःस्वनः ।\nशस्तानां वानराणां च सम्बभूवात्र दारुणः ॥६-४४-१३॥",
  "हतैर्वानरमुख्यैश्च शक्तिशूलपरश्वधैः ।\nनिहतैः पर्वताकारै राक्षसैः कामरूपिभिः ॥६-४४-१४॥",
  "शस्त्रपुष्पोपहारा च तत्रासीद् युद्धमेदिनी ।\nदुर्ज्ञेया दुर्निवेशा च शोणितास्त्रावकर्दमा ॥६-४४-१५॥",
  "सा बभूव निशा घोरा हरिराक्षसहारिणी ।\nकालरात्रीव भूतानां सर्वेषां दुरतिक्रमा ॥६-४४-१६॥",
  "ततस्ते राक्षसास्तत्र तस्मिंस्तमसि दारुणे ।\nराममेवाभ्यवर्तन्त संहृष्टाः शरवृष्टिभिः ॥६-४४-१७॥",
  "तेषामापततां शब्दः क्रुद्धानामपि गर्जताम् ।\nउद्वर्त इव सप्तानां समुद्राणामभूत् स्वनः ॥६-४४-१८॥",
  "तेषां रामः शरैः षड्भिः षड् जघान निशाचरान् ।\nनिमेषान्तरमात्रेण शरैरग्निशिखोपमैः ॥६-४४-१९॥",
  "यज्ञशत्रुश्च दुर्धर्षो महापार्श्वमहोदरौ ।\nवज्रदंष्ट्रो महाकायस्तौ चोभौ शुकसारणौ ॥६-४४-२०॥",
  "ते तु रामेण बाणौघैः सर्वमर्मसु ताडिताः ।\nयुद्धादपसृतास्तत्र सावशेषायुषोऽभवन् ॥६-४४-२१॥",
  "निमेषान्तरमात्रेण घोरैरग्निशिखोपमैः ।\nदिशश्चकार विमलाः प्रदिशश्च महारथः ॥६-४४-२२॥",
  "ये त्वन्ये राक्षसा वीरा रामस्याभिमुखे स्थिताः ।\nतेऽपि नष्टाः समासाद्य पतङ्गा इव पावकम् ॥६-४४-२३॥",
  "सुवर्णपुङ्खैर्विशिखैः सम्पतद्भिः समन्ततः ।\nबभूव रजनी चित्रा खद्योतैरिव शारदी ॥६-४४-२४॥",
  "राक्षसानां च निनदैर्भेरीणां चैव निःस्वनैः ।\nसा बभूव निशा घोरा भूयो घोरतराभवत् ॥६-४४-२५॥",
  "तेन शब्देन महता प्रवृद्धेन समन्ततः ।\nत्रिकूटः कंदराकीर्णः प्रव्याहरदिवाचलः ॥६-४४-२६॥",
  "गोलाङ्गूला महाकायास्तमसा तुल्यवर्चसः ।\nसम्परिष्वज्य बाहुभ्यां भक्षयन् रजनीचरान् ॥६-४४-२७॥",
  "अङ्गदस्तु रणे शत्रून् निहन्तुं समुपस्थितः ।\nरावणिं निजघानाशु सारथिं च हयानपि ॥६-४४-२८॥",
  "इन्द्रजित् तु रथं त्यक्त्वा हताश्वो हतसारथिः ।\nअङ्गदेन महाकायस्तत्रैवान्तरधीयत ॥६-४४-२९॥",
  "तत् कर्म वालिपुत्रस्य सर्वे देवाः सहर्षिभिः ।\nतुष्टुवुः पूजनार्हस्य तौ चोभौ रामलक्ष्मणौ ॥६-४४-३०॥",
  "प्रभावं सर्वभूतानि विदुरिन्द्रजितो युधि ।\nततस्ते तं महात्मानं दृष्ट्वा तुष्टाः प्रधर्षितम् ॥६-४४-३१॥",
  "ततः प्रहृष्टाः कपयः ससुग्रीवविभीषणाः ।\nसाधुसाध्विति नेदुश्च दृष्ट्वा शत्रुं पराजितम् ॥६-४४-३२॥",
  "इन्द्रजित् तु तदानेन निर्जितो भीमकर्मणा ।\nसंयुगे वालिपुत्रेण क्रोधं चक्रे सुदारुणम् ॥६-४४-३३॥",
  "सोऽन्तर्धानगतः पापो रावणी रणकर्शितः ।\nब्रह्मदत्तवरो वीरो रावणिः क्रोधमूर्च्छितः ॥६-४४-३४॥",
  "अदृश्यो निशितान् बाणान् मुमोचाशनिवर्चसः ।\nरामं च लक्ष्मणं चैव घोरैर्नागमयैः शरैः ॥६-४४-३५॥",
  "बिभेद समरे क्रुद्धः सर्वगात्रेषु राक्षसः ।\nमायया संवृतस्तत्र मोहयन् राघवौ युधि ॥६-४४-३६॥",
  "अदृश्यः सर्वभूतानां कूटयोधी निशाचरः ।\nबबन्ध शरबन्धेन भ्रातरौ रामलक्ष्मणौ ॥६-४४-३७॥",
  "तौ तेन पुरुषव्याघ्रौ क्रुद्धेनाशीविषैः शरैः ।\nसहसाभिहतौ वीरौ तदा प्रेक्षन्त वानराः ॥६-४४-३८॥",
  "प्रकाशरूपस्तु यदा न शक्तस्तौ बाधितुं राक्षसराजपुत्रः ।\nमायां प्रयोक्तुं समुपाजगाम बबन्ध तौ राजसुतौ दुरात्मा ॥६-४४-३९॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुश्चत्वारिंशः सर्गः ॥६-४४॥"
]