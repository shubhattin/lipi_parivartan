[
  "अथ श्रीमद्वाल्मीकीयरामायणे युद्धकाण्डे सौमित्रिरावणियुद्धम् नाम नवतितमः सर्गः ॥६-९०॥",
  "स हताश्वो महातेजा भूमौ तिष्ठन् निशाचरः ।\nइन्द्रजित् परमक्रुद्धः सम्प्रजज्वाल तेजसा ॥६-९०-१॥",
  "तौ धन्विनौ जिघांसन्तावन्योन्यमिषुभिर्भृशम् ।\nविजयेनाभिनिष्क्रान्तौ वने गजवृषाविव ॥६-९०-२॥",
  "निबर्हयन्तश्चान्योन्यं ते राक्षसवनौकसः ।\nभर्तारं न जहुर्युद्धे सम्पतन्तस्ततस्ततः ॥६-९०-३॥",
  "ततस्तान् राक्षसान् सर्वान् हर्षयन् रावणात्मजः ।\nस्तुन्वानो हर्षमाणश्च इदं वचनमब्रवीत् ॥६-९०-४॥",
  "तमसा बहुलेनेमाः संसक्ताः सर्वतो दिशः ।\nनेह विज्ञायते स्वो वा परो वा राक्षसोत्तमाः ॥६-९०-५॥",
  "धृष्टं भवन्तो युध्यन्तु हरीणां मोहनाय वै ।\nअहं तु रथमास्थाय आगमिष्यामि संयुगे ॥६-९०-६॥",
  "तथा भवन्तः कुर्वन्तु यथेमे हि वनौकसः ।\nन युध्येयुर्महात्मानः प्रविष्टे नगरं मयि ॥६-९०-७॥",
  "इत्युक्त्वा रावणसुतो वञ्चयित्वा वनौकसः ।\nप्रविवेश पुरीं लङ्कां रथहेतोरमित्रहा ॥६-९०-८॥",
  "स रथं भूषयित्वाथ रुचिरं हेमभूषितम् ।\nप्रासासिशरसंयुक्तं युक्तं परमवाजिभिः ॥६-९०-९॥",
  "अधिष्ठितं हयज्ञेन सूतेनाप्तोपदेशिना ।\nआरुरोह महातेजा रावणिः समितिंजयः ॥६-९०-१०॥",
  "स राक्षसगणैर्मुख्यैर्वृतो मन्दोदरीसुतः ।\nनिर्ययौ नगराद् वीरः कृतान्तबलचोदितः ॥६-९०-११॥",
  "सोऽभिनिष्क्रम्य नगरादिन्द्रजित् परमौजसा ।\nअभ्ययाज्जवनैरश्वैर्लक्ष्मणं सविभीषणम् ॥६-९०-१२॥",
  "ततो रथस्थमालोक्य सौमित्री रावणात्मजम् ।\nवानराश्च महावीर्या राक्षसश्च विभीषणः ॥६-९०-१३॥",
  "विस्मयं परमं जग्मुर्लाघवात् तस्य धीमतः ।\nरावणिश्चापि संक्रुद्धो रणे वानरयूथपान् ॥६-९०-१४॥",
  "पातयामास बाणौघैः शतशोऽथ सहस्रशः ।\nस मण्डलीकृतधनू रावणिः समितिंजयः ॥६-९०-१५॥",
  "हरीनभ्यहनत् क्रुद्धः परं लाघवमास्थितः ।\nते वध्यमाना हरयो नाराचैर्भीमविक्रमाः ॥६-९०-१६॥",
  "सौमित्रिं शरणं प्राप्ताः प्रजापतिमिव प्रजाः ।\nततः समरकोपेन ज्वलितो रघुनन्दनः ।\nचिच्छेद कार्मुकं तस्य दर्शयन् पाणिलाघवम् ॥६-९०-१७॥",
  "सोऽन्यत्कार्मुकमादाय सज्यं चक्रे त्वरन्निव ।\nतदप्यस्य त्रिभिर्बाणैर्लक्ष्मणो निरकृन्तत ॥६-९०-१८॥",
  "अथैनं छिन्नधन्वानमाशीविषविषोपमैः ।\nविव्याधोरसि सौमित्री रावणिं पञ्चभिः शरैः ॥६-९०-१९॥",
  "ते तस्य कायं निर्भिद्य महाकार्मुकनिःसृताः ।\nनिपेतुर्धरणीं बाणा रक्ता इव महोरगाः ॥६-९०-२०॥",
  "स च्छिन्नधन्वा रुधिरं वमन् वक्त्रेण रावणिः ।\nजग्राह कार्मुकश्रेष्ठं दृढज्यं बलवत्तरम् ॥६-९०-२१॥",
  "स लक्ष्मणं समुद्दिश्य परं लाघवमास्थितः ।\nववर्ष शरवर्षाणि वर्षाणीव पुरंदरः ॥६-९०-२२॥",
  "मुक्तमिन्द्रजिता तत्तु शरवर्षमरिंदमः ।\nआवारयदसम्भ्रान्तो लक्ष्मणः सुदुरासदम् ॥६-९०-२३॥",
  "संदर्शयामास तदा रावणिं रघुनन्दनः ।\nअसम्भ्रान्तो महातेजास्तदद्भुतमिवाभवत् ॥६-९०-२४॥",
  "ततस्तान् राक्षसान् सर्वांस्त्रिभिरेकैकमाहवे ।\nअविध्यत् परमक्रुद्धः शीघ्रास्त्रं सम्प्रदर्शयन् ।\nराक्षसेन्द्रसुतं चापि बाणौघैः समताडयत् ॥६-९०-२५॥",
  "सोऽतिविद्धो बलवता शत्रुणा शत्रुघातिना ।\nअसक्तं प्रेषयामास लक्ष्मणाय बहून् शरान् ॥६-९०-२६॥",
  "तानप्राप्तान् शितैर्बाणैश्चिच्छेद परवीरहा ।\nसारथेरस्य च रणे रथिनो रथसत्तमः ॥६-९०-२७॥",
  "शिरो जहार धर्मात्मा भल्लेनानतपर्वणा ।\nअसूतास्ते हयास्तत्र रथमूहुरविक्लवाः ॥६-९०-२८॥",
  "मण्डलान्यभिधावन्ति तदद्भुतमिवाभवत् ।\nअमर्षवशमापन्नः सौमित्रिर्दृढविक्रमः ॥६-९०-२९॥",
  "प्रत्यविध्यद्धयांस्तस्य शरैर्वित्रासयन् रणे ।\nअमर्षमाणस्तत्कर्म रावणस्य सुतो रणे ॥६-९०-३०॥",
  "विव्याध दशभिर्बाणैः सौमित्रिं तममर्षणम् ।\nते तस्य वज्रप्रतिमाः शराः सर्पविषोपमाः ।\nविलयं जग्मुरागत्य कवचं काञ्चनप्रभम् ॥६-९०-३१॥",
  "अभेद्यकवचं मत्वा लक्ष्मणं रावणात्मजः ।\nललाटे लक्ष्मणं बाणैः सुपुङ्खैस्त्रिभिरिन्द्रजित् ॥६-९०-३२॥",
  "अविध्यत् परमक्रुद्धः शीघ्रमस्त्रं प्रदर्शयन् ।\nतैः पृषत्कैर्ललाटस्थैः शुशुभे रघुनन्दनः ॥६-९०-३३॥",
  "रणाग्रे समरश्लाघी त्रिशृङ्ग इव पर्वतः ।\nस तथाप्यर्दितो बाणै राक्षसेन तदा मृधे ॥६-९०-३४॥",
  "तमाशु प्रतिविव्याध लक्ष्मणः पञ्चभिः शरैः ।\nविकृष्येन्द्रजितो युद्धे वदने शुभकुण्डले ॥६-९०-३५॥",
  "लक्ष्मणेन्द्रजितौ वीरौ महाबलशरासनौ ।\nअन्योन्यं जघ्नतुर्वीरौ विशिखैर्भीमविक्रमौ ॥६-९०-३६॥",
  "ततः शोणितदिग्धाङ्गौ लक्ष्मणेन्द्रजितावुभौ ।\nरणे तौ रेजतुर्वीरौ पुष्पिताविव किंशुकौ ॥६-९०-३७॥",
  "तौ परस्परमभ्येत्य सर्वगात्रेषु धन्विनौ ।\nघोरैर्विव्यधतुर्बाणैः कृतभावावुभौ जये ॥६-९०-३८॥",
  "ततः समरकोपेन संयुतो रावणात्मजः ।\nविभीषणं त्रिभिर्बाणैर्विव्याध वदने शुभे ॥६-९०-३९॥",
  "अयोमुखैस्त्रिभिर्विद्ध्वा राक्षसेन्द्रं विभीषणम् ।\nएकैकेनाभिविव्याध तान् सर्वान् हरियूथपान् ॥६-९०-४०॥",
  "तस्मै दृढतरं क्रुद्धो जघान गदया हयान् ।\nविभीषणो महातेजा रावणेः स दुरात्मनः ॥६-९०-४१॥",
  "स हताश्वादवप्लुत्य रथान्निहतसारथेः ।\nअथ शक्तिं महातेजाः पितृव्याय मुमोच ह ॥६-९०-४२॥",
  "तामापतन्तीं सम्प्रेक्ष्य सुमित्रानन्दवर्धनः ।\nचिच्छेद निशितैर्बाणैर्दशधापातयद् भुवि ॥६-९०-४३॥",
  "तस्मै दृढधनुः क्रुद्धो हताश्वाय विभीषणः ।\nवज्रस्पर्शसमान् पञ्च ससर्जोरसि मार्गणान् ॥६-९०-४४॥",
  "ते तस्य कायं भित्त्वा तु रुक्मपुङ्खा निमित्तगाः ।\nबभूवुर्लोहितादिग्धा रक्ता इव महोरगाः ॥६-९०-४५॥",
  "स पितृव्यस्य संक्रुद्ध इन्द्रजिच्छरमाददे ।\nउत्तमं रक्षसां मध्ये यमदत्तं महाबलः ॥६-९०-४६॥",
  "तं समीक्ष्य महातेजा महेषुं तेन संहितम् ।\nलक्ष्मणोऽप्याददे बाणमन्यद् भीमपराक्रमः ॥६-९०-४७॥",
  "कुबेरेण स्वयं स्वप्ने यद् दत्तममितात्मना ।\nदुर्जयं दुर्विषह्यं च सेन्द्रैरपि सुरासुरैः ॥६-९०-४८॥",
  "तयोस्तु धनुषी श्रेष्ठे बाहुभिः परिघोपमैः ।\nविकृष्यमाणे बलवत् क्रौञ्चाविव चुकूजतुः ॥६-९०-४९॥",
  "ताभ्यां तु धनुषि श्रेष्ठे संहितौ सायकोत्तमौ ।\nविकृष्यमाणौ वीराभ्यां भृशं जज्वलतुः श्रिया ॥६-९०-५०॥",
  "तौ भासयन्तावाकाशं धनुर्भ्यां विशिखौ च्युतौ ।\nमुखेन मुखमाहत्य संनिपेततुरोजसा ॥६-९०-५१॥",
  "संनिपातस्तयोश्चासीच्छरयोर्घोररूपयोः ।\nसधूमविस्फुलिङ्गश्च तज्जोऽग्निर्दारुणोऽभवत् ॥६-९०-५२॥",
  "तौ महाग्रहसंकाशावन्योन्यं संनिपत्य च ।\nसंग्रामे शतधा यातौ मेदिन्यां चैव पेततुः ॥६-९०-५३॥",
  "शरौ प्रतिहतौ दृष्ट्वा तावुभौ रणमूर्धनि ।\nव्रीडितौ जातरोषौ च लक्ष्मणेन्द्रजितौ तदा ॥६-९०-५४॥",
  "सुसंरब्धस्तु सौमित्रिरस्त्रं वारुणमाददे ।\nरौद्रं महेन्द्रजिद् युद्धेऽप्यसृजद् युधि निष्ठितः ॥६-९०-५५॥",
  "तेन तद्विहितं शस्त्रं वारुणं परमाद्भुतम् ।\nततः क्रुद्धो महातेजा इन्द्रजित् समितिंजयः ।\nआग्नेयं संदधे दीप्तं स लोकं संक्षिपन्निव ॥६-९०-५६॥",
  "सौरेणास्त्रेण तद् वीरो लक्ष्मणः पर्यवारयत् ।\nअस्त्रं निवारितं दृष्ट्वा रावणिः क्रोधमूर्च्छितः ॥६-९०-५७॥",
  "आददे निशितं बाणमासुरं शत्रुदारणम् ।\nतस्माच्चापाद् विनिष्पेतुर्भास्वराः कूटमुद्गराः ॥६-९०-५८॥",
  "शूलानि च भुशुण्ड्यश्च गदाः खड्गाः परश्वधाः ।\nतद् दृष्ट्वा लक्ष्मणः संख्ये घोरमस्त्रमथासुरम् ॥६-९०-५९॥",
  "अवार्यं सर्वभूतानां सर्वशस्त्रविदारणम् ।\nमाहेश्वरेण द्युतिमांस्तदस्त्रं प्रत्यवारयत् ॥६-९०-६०॥",
  "तयोः समभवद् युद्धमद्भुतं रोमहर्षणम् ।\nगगनस्थानि भूतानि लक्ष्मणं पर्यवारयन् ॥६-९०-६१॥",
  "भैरवाभिरुते भीमे युद्धे वानररक्षसाम् ।\nभूतैर्बहुभिराकाशं विस्मितैरावृतं बभौ ॥६-९०-६२॥",
  "ऋषयः पितरो देवा गन्धर्वगरुडोरगाः ।\nशतक्रतुं पुरस्कृत्य ररक्षुर्लक्ष्मणं रणे ॥६-९०-६३॥",
  "अथान्यं मार्गणश्रेष्ठं संदधे राघवानुजः ।\nहुताशनसमस्पर्शं रावणात्मजदारणम् ॥६-९०-६४॥",
  "सुपत्रमनुवृत्ताङ्गं सुपर्वाणं सुसंस्थितम् ।\nसुवर्णविकृतं वीरः शरीरान्तकरं शरम् ॥६-९०-६५॥",
  "दुरावारं दुर्विषहं राक्षसानां भयावहम् ।\nआशीविषविषप्रख्यं देवसंघैः समर्चितम् ॥६-९०-६६॥",
  "येन शक्रो महातेजा दानवानजयत् प्रभुः ।\nपुरा देवासुरे युद्धे वीर्यवान् हरिवाहनः ॥६-९०-६७॥",
  "अथैन्द्रमस्त्रं सौमित्रिः संयुगेष्वपराजितम् ।\nशरश्रेष्ठं धनुश्रेष्ठे विकर्षन्निदमब्रवीत् ॥६-९०-६८॥",
  "लक्ष्मीवाँल्लक्ष्मणो वाक्यमर्थसाधकमात्मनः ।\nधर्मात्मा सत्यसंधश्च रामो दाशरथिर्यदि ।\nपौरुषे चाप्रतिद्वन्द्वस्तदैनं जहि रावणिम् ॥६-९०-६९॥",
  "इत्युक्त्वा बाणमाकर्णं विकृष्य तमजिह्मगम् ।\nलक्ष्मणः समरे वीरः ससर्जेन्द्रजितं प्रति ।\nऐन्द्रास्त्रेण समायुज्य लक्ष्मणः परवीरहा ॥६-९०-७०॥",
  "तच्छिरः सशिरस्त्राणं श्रीमज्ज्वलितकुण्डलम् ।\nप्रमथ्येन्द्रजितः कायात् पातयामास भूतले ॥६-९०-७१॥",
  "तद् राक्षसतनूजस्य भिन्नस्कन्धं शिरो महत् ।\nतपनीयनिभं भूमौ ददृशे रुधिरोक्षितम् ॥६-९०-७२॥",
  "हतः स निपपाताथ धरण्यां रावणात्मजः ।\nकवची सशिरस्त्राणो विप्रविद्धशरासनः ॥६-९०-७३॥",
  "चुक्रुशुस्ते ततः सर्वे वानराः सविभीषणाः ।\nहृष्यन्ते निहते तस्मिन् देवा वृत्रवधे यथा ॥६-९०-७४॥",
  "अथान्तरिक्षे देवानामृषीणां च महात्मनाम् ।\nजज्ञेऽथ जयसंनादो गन्धर्वाप्सरसामपि ॥६-९०-७५॥",
  "पतितं समभिज्ञाय राक्षसी सा महाचमूः ।\nवध्यमाना दिशो भेजे हरिभिर्जितकाशिभिः ॥६-९०-७६॥",
  "वानरैर्वध्यमानास्ते शस्त्राण्युत्सृज्य राक्षसाः ।\nलङ्कामभिमुखाः सस्रुर्भ्रष्टसंज्ञाः प्रधाविताः ॥६-९०-७७॥",
  "दुद्रुवुर्बहुधा भीता राक्षसाः शतशो दिशः ।\nत्यक्त्वा प्रहरणान् सर्वे पट्टिशासिपरश्वधान् ॥६-९०-७८॥",
  "केचिल्लङ्कां परित्रस्ताः प्रविष्टा वानरार्दिताः ।\nसमुद्रे पतिताः केचित् केचित् पर्वतमाश्रिताः ॥६-९०-७९॥",
  "हतमिन्द्रजितं दृष्ट्वा शयानं च रणक्षितौ ।\nराक्षसानां सहस्रेषु न कश्चित् प्रत्यदृश्यत ॥६-९०-८०॥",
  "यथास्तं गत आदित्ये नावतिष्ठन्ति रश्मयः ।\nतथा तस्मिन् निपतिते राक्षसास्ते गता दिशः ॥६-९०-८१॥",
  "शान्तरश्मिरिवादित्यो निर्वाण इव पावकः ।\nबभूव स महाबाहुर्व्यपास्तगतजीवितः ॥६-९०-८२॥",
  "प्रशान्तपीडाबहुलो विनष्टारिः प्रहर्षवान् ।\nबभूव लोकः पतिते राक्षसेन्द्रसुते तदा ॥६-९०-८३॥",
  "हर्षं च शक्रो भगवान् सह सर्वैर्महर्षिभिः ।\nजगाम निहते तस्मिन् राक्षसे पापकर्मणि ॥६-९०-८४॥",
  "आकाशे चापि देवानां शुश्रुवे दुन्दुभिस्वनः ।\nनृत्यद्भिरप्सरोभिश्च गन्धर्वैश्च महात्मभिः ॥६-९०-८५॥",
  "ववर्षुः पुष्पवर्षाणि तदद्भुतमिवाभवत् ।\nप्रशशाम हते तस्मिन् राक्षसे क्रूरकर्मणि ॥६-९०-८६॥",
  "शुद्धा आपो नभश्चैव जहृषुर्देवदानवाः ।\nआजग्मुः पतिते तस्मिन् सर्वलोकभयावहे ॥६-९०-८७॥",
  "ऊचुश्च सहितास्तुष्टा देवगन्धर्वदानवाः ।\nविज्वराः शान्तकलुषा ब्राह्मणा विचरन्त्विति ॥६-९०-८८॥",
  "ततोऽभ्यनन्दन् संहृष्टाः समरे हरियूथपाः ।\nतमप्रतिबलं दृष्ट्वा हतं नैर्ऋतपुङ्गवम् ॥६-९०-८९॥",
  "विभीषणो हनूमांश्च जाम्बवांश्चर्क्षयूथपः ।\nविजयेनाभिनन्दन्तस्तुष्टुवुश्चापि लक्ष्मणम् ॥६-९०-९०॥",
  "क्ष्वेडन्तश्च प्लवन्तश्च गर्जन्तश्च प्लवंगमाः ।\nलब्धलक्षा रघुसुतं परिवार्योपतस्थिरे ॥६-९०-९१॥",
  "लाङ्गूलानि प्रविध्यन्तः स्फोटयन्तश्च वानराः ।\nलक्ष्मणो जयतीत्येव वाक्यं विश्रावयंस्तदा ॥६-९०-९२॥",
  "अन्योन्यं च समाश्लिष्य हरयो हृष्टमानसाः ।\nचक्रुरुच्चावचगुणा राघवाश्रयसत्कथाः ॥६-९०-९३॥",
  "तदसुकरमथाभिवीक्ष्य हृष्टाः प्रियसुहृदो युधि लक्ष्मणस्य कर्म ।\nपरममुपलभन्मनःप्रहर्षं विनिहतमिन्द्ररिपुं निशम्य देवाः ॥६-९०-९४॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सौमित्रिरावणियुद्धम् नाम नवतितमः सर्गः ॥६-९०॥"
]