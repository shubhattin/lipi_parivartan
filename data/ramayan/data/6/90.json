[
  "अथ श्रीमद्वाल्मीकीयरामायणे युद्धकाण्डे सौमित्रिरावणियुद्धम् नाम नवतितमः सर्गः ॥६-९०॥",
  "युध्यमानौ ततो दृष्ट्वा प्रसक्तौ नरराक्षसौ ।\nप्रभिन्नाविव मातङ्गौ परस्परजयैषिणौ ॥६-९०-१॥",
  "तयोर्युद्धं द्रष्टुकामो वरचापधरो बली ।\nशूरः स रावणभ्राता तस्थौ संग्राममूर्धनि ॥६-९०-२॥",
  "ततो विस्फारयामास महद् धनुरवस्थितः ।\nउत्ससर्ज च तीक्ष्णाग्रान् राक्षसेषु महाशरान् ॥६-९०-३॥",
  "ते शराः शिखिसंस्पर्शा निपतन्तः समाहिताः ।\nराक्षसान् द्रावयामासुर्वज्राणीव महागिरीन् ॥६-९०-४॥",
  "विभीषणस्यानुचरास्तेऽपि शूलासिपट्टिशैः ।\nचिच्छिदुः समरे वीरान् राक्षसान् राक्षसोत्तमाः ॥६-९०-५॥",
  "राक्षसैस्तैः परिवृतः स तदा तु विभीषणः ।\nबभौ मध्ये प्रधृष्टानां कलभानामिव द्विपः ॥६-९०-६॥",
  "ततः संचोदमानो वै हरीन् रक्षोवधप्रियान् ।\nउवाच वचनं काले कालज्ञो रक्षसां वरः ॥६-९०-७॥",
  "एकोऽयं राक्षसेन्द्रस्य परायणमवस्थितः ।\nएतच्छेषं बलं तस्य किं तिष्ठत हरीश्वराः ॥६-९०-८॥",
  "अस्मिंश्च निहते पापे राक्षसे रणमूर्धनि ।\nरावणं वर्जयित्वा तु शेषमस्य बलं हतम् ॥६-९०-९॥",
  "प्रहस्तो निहतो वीरो निकुम्भश्च महाबलः ।\nकुम्भकर्णश्च कुम्भश्च धूम्राक्षश्च निशाचरः ॥६-९०-१०॥",
  "जम्बुमाली महामाली तीक्ष्णवेगोऽशनिप्रभः ।\nसुप्तघ्नो यज्ञकोपश्च वज्रदंष्ट्रश्च राक्षसः ॥६-९०-११॥",
  "संह्रादी विकटोऽरिघ्नस्तपनो मन्द एव च ।\nप्रघासः प्रघसश्चैव प्रजङ्घो जङ्घ एव च ॥६-९०-१२॥",
  "अग्निकेतुश्च दुर्धर्षो रश्मिकेतुश्च वीर्यवान् ।\nविद्युज्जिह्वो द्विजिह्वश्च सूर्यशत्रुश्च राक्षसः ॥६-९०-१३॥",
  "अकम्पनः सुपार्श्वश्च चक्रमाली च राक्षसः ।\nकम्पनः सत्त्ववन्तौ तौ देवान्तकनरान्तकौ ॥६-९०-१४॥",
  "एतान् निहत्यातिबलान् बहून् राक्षससत्तमान् ।\nबाहुभ्यां सागरं तीर्त्वा लङ्घ्यतां गोष्पदं लघु ॥६-९०-१५॥",
  "एतावदेव शेषं वो जेतव्यमिति वानराः ।\nहताः सर्वे समागम्य राक्षसा बलदर्पिताः ॥६-९०-१६॥",
  "अयुक्तं निधनं कर्तुं पुत्रस्य जनितुर्मम ।\nघृणामपास्य रामार्थे निहन्यां भ्रातुरात्मजम् ॥६-९०-१७॥",
  "हन्तुकामस्य मे बाष्पं चक्षुश्चैव निरुध्यति ।\nतमेवैष महाबाहुर्लक्ष्मणः शमयिष्यति ॥६-९०-१८॥",
  "वानरा घ्नत सम्भूय भृत्यानस्य समीपगान् ।\nइति तेनातियशसा राक्षसेनाभिचोदिताः ॥६-९०-१९॥",
  "वानरेन्द्रा जहृषिरे लाङ्गूलानि च विव्यधुः ।\nततस्तु कपिशार्दूलाः क्ष्वेडन्तश्च पुनः पुनः ।\nमुमुचुर्विविधान् नादान् मेघान् दृष्ट्वेव बर्हिणः ॥६-९०-२०॥",
  "जाम्बवानपि तैः सर्वैः स्वयूथ्यैरभिसंवृतः ।\nतेऽश्मभिस्ताडयामासुर्नखैर्दन्तैश्च राक्षसान् ॥६-९०-२१॥",
  "निघ्नन्तमृक्षाधिपतिं राक्षसास्ते महाबलाः ।\nपरिवव्रुर्भयं त्यक्त्वा तमनेकविधायुधाः ॥६-९०-२२॥",
  "शरैः परशुभिस्तीक्ष्णैः पट्टिशैर्यष्टितोमरैः ।\nजाम्बवन्तं मृधे जघ्नुर्निघ्नन्तं राक्षसीं चमूम् ॥६-९०-२३॥",
  "स सम्प्रहारस्तुमुलः संजज्ञे कपिरक्षसाम् ।\nदेवासुराणां क्रुद्धानां यथा भीमो महास्वनः ॥६-९०-२४॥",
  "हनूमानपि संक्रुद्धः सालमुत्पाट्य पर्वतात् ।\nस लक्ष्मणं स्वयं पृष्ठादवरोप्य महामनाः ॥६-९०-२५॥",
  "रक्षसां कदनं चक्रे दुरासादः सहस्रशः ।\nस दत्त्वा तुमुलं युद्धं पितृव्यस्येन्द्रजिद् बली ॥६-९०-२६॥",
  "लक्ष्मणं परवीरघ्नः पुनरेवाभ्यधावत ।\nतौ प्रयुद्धौ तदा वीरौ मृधे लक्ष्मणराक्षसौ ॥६-९०-२७॥",
  "शरौघानभिवर्षन्तौ जघ्नतुस्तौ परस्परम् ।\nअभीक्ष्णमन्तर्दधतुः शरजालैर्महाबलौ ॥६-९०-२८॥",
  "चन्द्रादित्याविवोष्णान्ते यथा मेघैस्तरस्विनौ ।\nनह्यादानं न संधानं धनुषो वा परिग्रहः ॥६-९०-२९॥",
  "न विप्रमोक्षो बाणानां न विकर्षो न विग्रहः ।\nन मुष्टिप्रतिसंधानं न लक्ष्यप्रतिपादनम् ॥६-९०-३०॥",
  "अदृश्यत तयोस्तत्र युध्यतोः पाणिलाघवात् ।\nचापवेगप्रयुक्तैश्च बाणजालैः समन्ततः ॥६-९०-३१॥",
  "अन्तरिक्षेऽभिसम्पन्ने न रूपाणि चकाशिरे ।\nलक्ष्मणो रावणिं प्राप्य रावणिश्चापि लक्ष्मणम् ॥६-९०-३२॥",
  "अव्यवस्था भवत्युग्रा ताभ्यामन्योन्यविग्रहे ।\nताभ्यामुभाभ्यां तरसा प्रसृष्टैर्विशिखैः शितैः ॥६-९०-३३॥",
  "निरन्तरमिवाकाशं बभूव तमसा वृतम् ।\nतैः पतद्भिश्च बहुभिस्तयोः शरशतैः शितैः ॥६-९०-३४॥",
  "दिशश्च प्रदिशश्चैव बभूवुः शरसंकुलाः ।\nतमसा पिहितं सर्वमासीत् प्रतिभयं महत् ॥६-९०-३५॥",
  "अस्तं गते सहस्रांशौ संवृते तमसा च वै ।\nरुधिरौघा महानद्यः प्रावर्तन्त सहस्रशः ॥६-९०-३६॥",
  "क्रव्यादा दारुणा वाग्भिश्चिक्षिपुर्भीमनिःस्वनान् ।\nन तदानीं ववौ वायुर्न च जज्वाल पावकः ॥६-९०-३७॥",
  "स्वस्त्यस्तु लोकेभ्य इति जजल्पुस्ते महर्षयः ।\nसम्पेतुश्चात्र संतप्ता गन्धर्वाः सह चारणैः ॥६-९०-३८॥",
  "अथ राक्षससिंहस्य कृष्णान् कनकभूषणान् ।\nशरैश्चतुर्भिः सौमित्रिर्विव्याध चतुरो हयान् ॥६-९०-३९॥",
  "ततोऽपरेण भल्लेन पीतेन निशितेन च ।\nसम्पूर्णायतमुक्तेन सुपत्रेण सुवर्चसा ॥६-९०-४०॥",
  "महेन्द्राशनिकल्पेन सूतस्य विचरिष्यतः ।\nस तेन बाणाशनिना तलशब्दानुनादिना ॥६-९०-४१॥",
  "लाघवाद् राघवः श्रीमान् शिरः कायादपाहरत् ।\nस यन्तरि महातेजा हते मन्दोदरीसुतः ॥६-९०-४२॥",
  "स्वयं सारथ्यमकरोत् पुनश्च धनुरस्पृशत् ।\nतदद्भुतमभूत् तत्र सारथ्यं पश्यतां युधि ॥६-९०-४३॥",
  "हयेषु व्यग्रहस्तं तं विव्याध निशितैः शरैः ।\nधनुष्यथ पुनर्व्यग्रं हयेषु मुमुचे शरान् ॥६-९०-४४॥",
  "छिद्रेषु तेषु बाणौघैर्विचरन्तमभीतवत् ।\nअर्दयामास समरे सौमित्रिः शीघ्रकृत्तमः ॥६-९०-४५॥",
  "निहतं सारथिं दृष्ट्वा समरे रावणात्मजः ।\nप्रजहौ समरोद्धर्षं विषण्णः स बभूव ह ॥६-९०-४६॥",
  "विषण्णवदनं दृष्ट्वा राक्षसं हरियूथपाः ।\nततः परमसंहृष्टा लक्ष्मणं चाभ्यपूजयन् ॥६-९०-४७॥",
  "ततः प्रमाथी रभसः शरभो गन्धमादनः ।\nअमृष्यमाणाश्चत्वारश्चक्रुर्वेगं हरीश्वराः ॥६-९०-४८॥",
  "ते चास्य हयमुख्येषु तूर्णमुत्पत्य वानराः ।\nचतुर्षु सुमहावीर्या निपेतुर्भीमविक्रमाः ॥६-९०-४९॥",
  "तेषामधिष्ठितानां तैर्वानरैः पर्वतोपमैः ।\nमुखेभ्यो रुधिरं व्यक्तं हयानां समवर्तत ॥६-९०-५०॥",
  "ते हया मथिता भग्ना व्यसवो धरणीं गताः ।\nते निहत्य हयांस्तस्य प्रमथ्य च महारथम् ।\nपुनरुत्पत्य वेगेन तस्थुर्लक्ष्मणपार्श्वतः ॥६-९०-५१॥",
  "स हताश्वादवप्लुत्य रथान्मथितसारथिः ।\nशरवर्षेण सौमित्रिमभ्यधावत रावणिः ॥६-९०-५२॥",
  "ततो महेन्द्रप्रतिमः स लक्ष्मणः पदातिनं तं निहतैर्हयोत्तमैः ।\nसृजन्तमाजौ निशितान् शरोत्तमान् भृशं तदा बाणगणैर्व्यदारयत् ॥६-९०-५३॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सौमित्रिरावणियुद्धम् नाम नवतितमः सर्गः ॥६-९०॥"
]