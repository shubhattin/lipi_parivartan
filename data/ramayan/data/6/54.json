[
  "श्रीमद्वाल्मीकीयरामायणे युद्धकाण्डे वज्रदंष्ट्रवधः नाम चतुःपञ्चाशः सर्गः ॥६-५४॥",
  "स्वबलस्य च घातेन अङ्गदस्य बलेन च ।\nराक्षसः क्रोधमाविष्टो वज्रदंष्ट्रो महाबलः ॥६-५४-१॥",
  "विस्फार्य च धनुर्घोरं शक्राशनिसमप्रभम् ।\nवानराणामनीकानि प्राकिरच्छरवृष्टिभिः ॥६-५४-२॥",
  "राक्षसाश्चापि मुख्यास्ते रथेषु समवस्थिताः ।\nनानाप्रहरणाः शूराः प्रायुध्यन्त तदा रणे ॥६-५४-३॥",
  "वानराणां च शूरास्तु ते सर्वे प्लवगर्षभाः ।\nअयुध्यन्त शिलाहस्ताः समवेताः समन्ततः ॥६-५४-४॥",
  "तत्रायुधसहस्राणि तस्मिन्नायोधने भृशम् ।\nराक्षसाः कपिमुख्येषु पातयांचक्रिरे तदा ॥६-५४-५॥",
  "वानराश्चैव रक्षःसु गिरिवृक्षान् महाशिलाः ।\nप्रवीराः पातयामासुर्मत्तवारणसंनिभाः ॥६-५४-६॥",
  "शूराणां युध्यमानानां समरेष्वनिवर्तिनाम् ।\nतद् राक्षसगणानां च सुयुद्धं समवर्तत ॥६-५४-७॥",
  "प्रभिन्नशिरसः केचिच्छिन्नैः पादैश्च बाहुभिः ।\nशस्त्रैरर्दितदेहास्तु रुधिरेण समुक्षिताः ॥६-५४-८॥",
  "हरयो राक्षसाश्चैव शेरते गां समाश्रिताः ।\nकङ्कगृध्रबलाढ्याश्च गोमायुकुलसंकुलाः ॥६-५४-९॥",
  "कबन्धानि समुत्पेतुर्भीरूणां भीषणानि वै ।\nभुजपाणिशिरश्छिन्नाश्छिन्नकायाश्च भूतले ॥६-५४-१०॥",
  "वानरा राक्षसाश्चापि निपेतुस्तत्र भूतले ।\nततो वानरसैन्येन हन्यमानं निशाचरम् ॥६-५४-११॥",
  "प्राभज्यत बलं सर्वं वज्रदंष्ट्रस्य पश्यतः ।\nराक्षसान् भयवित्रस्तान् हन्यमानान् प्लवंगमैः ॥६-५४-१२॥",
  "दृष्ट्वा स रोषताम्राक्षो वज्रदंष्ट्रः प्रतापवान् ।\nप्रविवेश धनुष्पाणिस्त्रासयन् हरिवाहिनीम् ॥६-५४-१३॥",
  "शरैर्विदारयामास कङ्कपत्रैरजिह्मगैः ।\nबिभेद वानरांस्तत्र सप्ताष्टौ नव पञ्च च ॥६-५४-१४॥",
  "विव्याध परमक्रुद्धो वज्रदंष्ट्रः प्रतापवान् ।\nत्रस्ताः सर्वे हरिगणाः शरैः संकृत्तदेहिनः ।\nअङ्गदं सम्प्रधावन्ति प्रजापतिमिव प्रजाः ॥६-५४-१५॥",
  "ततो हरिगणान् भग्नान् दृष्ट्वा वालिसुतस्तदा ।\nक्रोधेन वज्रदंष्ट्रं तमुदीक्षन्तमुदैक्षत ॥६-५४-१६॥",
  "वज्रदंष्ट्रोऽङ्गदश्चोभौ योयुध्येते परस्परम् ।\nचेरतुः परमक्रुद्धौ हरिमत्तगजाविव ॥६-५४-१७॥",
  "ततः शतसहस्रेण हरिपुत्रं महाबलम् ।\nजघान मर्मदेशेषु शरैरग्निशिखोपमैः ॥६-५४-१८॥",
  "रुधिरोक्षितसर्वाङ्गो वालिसूनुर्महाबलः ।\nचिक्षेप वज्रदंष्ट्राय वृक्षं भीमपराक्रमः ॥६-५४-१९॥",
  "दृष्ट्वा पतन्तं तं वृक्षमसम्भ्रान्तश्च राक्षसः ।\nचिच्छेद बहुधा सोऽपि मथितः प्रापतद् भुवि ॥६-५४-२०॥",
  "तं दृष्ट्वा वज्रदंष्ट्रस्य विक्रमं प्लवगर्षभः ।\nप्रगृह्य विपुलं शैलं चिक्षेप च ननाद च ॥६-५४-२१॥",
  "तमापतन्तं दृष्ट्वा स रथादाप्लुत्य वीर्यवान् ।\nगदापाणिरसम्भ्रान्तः पृथिव्यां समतिष्ठत ॥६-५४-२२॥",
  "अङ्गदेन शिला क्षिप्ता गत्वा तु रणमूर्धनि ।\nसचक्रकूबरं साश्वं प्रममाथ रथं तदा ॥६-५४-२३॥",
  "ततोऽन्यच्छिखरं गृह्य विपुलं द्रुमभूषितम् ।\nवज्रदंष्ट्रस्य शिरसि पातयामास वानरः ॥६-५४-२४॥",
  "अभवच्छोणितोद्गारी वज्रदंष्ट्रः सुमूर्च्छितः ।\nमुहूर्तमभवन्मूढो गदामालिङ्ग्य निःश्वसन् ॥६-५४-२५॥",
  "स लब्धसंज्ञो गदया वालिपुत्रमवस्थितम् ।\nजघान परमक्रुद्धो वक्षोदेशे निशाचरः ॥६-५४-२६॥",
  "गदां त्यक्त्वा ततस्तत्र मुष्टियुद्धमकुर्वत ।\nअन्योन्यं जघ्नतुस्तत्र तावुभौ हरिराक्षसौ ॥६-५४-२७॥",
  "रुधिरोद्गारिणौ तौ तु प्रहारैर्जनितश्रमौ ।\nबभूवतुः सुविक्रान्तावङ्गारकबुधाविव ॥६-५४-२८॥",
  "ततः परमतेजस्वी अङ्गदः प्लवगर्षभः ।\nउत्पाट्य वृक्षं स्थितवानासीत् पुष्पफलैर्युतः ॥६-५४-२९॥",
  "जग्राह चार्षभं चर्म खड्गं च विपुलं शुभम् ।\nकिङ्किणीजालसंछन्नं चर्मणा च परिष्कृतम् ॥६-५४-३०॥",
  "चित्रांश्च रुचिरान् मार्गांश्चेरतुः कपिराक्षसौ ।\nजघ्नतुश्च तदान्योन्यं नर्दन्तौ जयकांक्षिणौ ॥६-५४-३१॥",
  "व्रणैः सास्रैरशोभेतां पुष्पिताविव किंशुकौ ।\nयुध्यमानौ परिश्रान्तौ जानुभ्यामवनीं गतौ ॥६-५४-३२॥",
  "निमेषान्तरमात्रेण अङ्गदः कपिकुञ्जरः ।\nउदतिष्ठत दीप्ताक्षो दण्डाहत इवोरगः ॥६-५४-३३॥",
  "निर्मलेन सुधौतेन खड्गेनास्य महच्छिरः ।\nजघान वज्रदंष्ट्रस्य वालिसूनुर्महाबलः ॥६-५४-३४॥",
  "रुधिरोक्षितगात्रस्य बभूव पतितं द्विधा ।\nतच्च तस्य परीताक्षं शुभं खड्गहतं शिरः ॥६-५४-३५॥",
  "वज्रदंष्ट्रं हतं दृष्ट्वा राक्षसा भयमोहिताः ।\nत्रस्ता ह्यभ्यद्रवँल्लङ्कां वध्यमानाः प्लवङ्गमैः ।\nविषण्णवदना दीना ह्रिया किंचिदवाङ्मुखाः ॥६-५४-३६॥",
  "निहत्य तं वज्रधरः प्रतापवान्स वालिसूनुः कपिसैन्यमध्ये ।\nजगाम हर्षं महितो महाबलःसहस्रनेत्रस्त्रिदशैरिवावृतः ॥६-५४-३७॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुःपञ्चाशः सर्गः ॥६-५४॥"
]