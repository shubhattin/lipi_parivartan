[
  "श्रीमद्वाल्मीकीयरामायणे युद्धकाण्डे रामप्रोत्साहनम् नाम द्वितीयः सर्गः ॥६-२॥",
  "तं तु शोकपरिद्यूनं रामं दशरथात्मजम् ।\nउवाच वचनं श्रीमान् सुग्रीवः शोकनाशनम् ॥६-२-१॥",
  "किं त्वया तप्यते वीर यथान्यः प्राकृतस्तथा ।\nमैवं भूस्त्यज संतापं कृतघ्न इव सौहृदम् ॥६-२-२॥",
  "संतापस्य च ते स्थानं नहि पश्यामि राघव ।\nप्रवृत्तावुपलब्धायां ज्ञाते च निलये रिपोः ॥६-२-३॥",
  "मतिमान् शास्त्रवित् प्राज्ञः पण्डितश्चासि राघव ।\nत्यजेमां प्राकृतां बुद्धिं कृतात्मेवार्थदूषिणीम् ॥६-२-४॥",
  "समुद्रं लङ्घयित्वा तु महानक्रसमाकुलम् ।\nलङ्कामारोहयिष्यामो हनिष्यामश्च ते रिपुम् ॥६-२-५॥",
  "निरुत्साहस्य दीनस्य शोकपर्याकुलात्मनः ।\nसर्वार्था व्यवसीदन्ति व्यसनं चाधिगच्छति ॥६-२-६॥",
  "इमे शूराः समर्थाश्च सर्वतो हरियूथपाः ।\nत्वत्प्रियार्थं कृतोत्साहाः प्रवेष्टुमपि पावकम् ।\nएषां हर्षेण जानामि तर्कश्चापि दृढो मम ॥६-२-७॥",
  "विक्रमेण समानेष्ये सीतां हत्वा यथा रिपुम् ।\nरावणं पापकर्माणं तथा त्वं कर्तुमर्हसि ॥६-२-८॥",
  "सेतुरत्र यथा बद्ध्येद् यथा पश्येम तां पुरीम् ।\nतस्य राक्षसराजस्य तथा त्वं कुरु राघव ॥६-२-९॥",
  "दृष्ट्वा तां हि पुरीं लङ्कां त्रिकूटशिखरे स्थिताम् ।\nहतं च रावणं युद्धे दर्शनादवधारय ॥६-२-१०॥",
  "अबद्ध्वा सागरे सेतुं घोरे च वरुणालये ।\nलङ्कां न मर्दितुं शक्या सेन्द्रैरपि सुरासुरैः ॥६-२-११॥",
  "सेतुबन्धः समुद्रे च यावल्लङ्कासमीपतः ।\nसर्वं तीर्णं च मे सैन्यं जितमित्युपधारय ।\nइमे हि समरे वीरा हरयः कामरूपिणः ॥६-२-१२॥",
  "तदलं विक्लवां बुद्धिं राजन् सर्वार्थनाशिनीम् ।\nपुरुषस्य हि लोकेऽस्मिन् शोकः शौर्यापकर्षणः ॥६-२-१३॥",
  "यत् तु कार्यं मनुष्येण शौटीर्यमवलम्ब्यताम् ।\nतदलंकरणायैव कर्तुर्भवति सत्वरम् ॥६-२-१४॥",
  "अस्मिन् काले महाप्राज्ञ सत्त्वमातिष्ठ तेजसा ।\nशूराणां हि मनुष्याणां त्वद्विधानां महात्मनाम् ।\nविनष्टे वा प्रणष्टे वा शोकः सर्वार्थनाशनः ॥६-२-१५॥",
  "तत्त्वं बुद्धिमतां श्रेष्ठः सर्वशास्त्रार्थकोविदः ।\nमद्विधैः सचिवैः सार्धमरिं जेतुं समर्हसि ॥६-२-१६॥",
  "नहि पश्याम्यहं कंचित् त्रिषु लोकेषु राघव ।\nगृहीतधनुषो यस्ते तिष्ठेदभिमुखो रणे ॥६-२-१७॥",
  "वानरेषु समासक्तं न ते कार्यं विपत्स्यते ।\nअचिराद् द्रक्ष्यसे सीतां तीर्त्वा सागरमक्षयम् ॥६-२-१८॥",
  "तदलं शोकमालम्ब्य क्रोधमालम्ब भूपते ।\nनिश्चेष्टाः क्षत्रिया मन्दाः सर्वे चण्डस्य बिभ्यति ॥६-२-१९॥",
  "लङ्घनार्थं च घोरस्य समुद्रस्य नदीपतेः ।\nसहास्माभिरिहोपेतः सूक्ष्मबुद्धिर्विचारय ॥६-२-२०॥",
  "लङ्घिते तत्र तैः सैन्यैर्जितमित्येव निश्चिनु ।\nसर्वं तीर्णं च मे सैन्यं जितमित्यवधार्यताम् ॥६-२-२१॥",
  "इमे हि हरयः शूराः समरे कामरूपिणः ।\nतानरीन् विधमिष्यन्ति शिलापादपवृष्टिभिः ॥६-२-२२॥",
  "कथंचित् परिपश्यामि लङ्घितं वरुणालयम् ।\nहतमित्येव तं मन्ये युद्धे शत्रुनिबर्हण ॥६-२-२३॥",
  "किमुक्त्वा बहुधा चापि सर्वथा विजयी भवान् ।\nनिमित्तानि च पश्यामि मनो मे सम्प्रहृष्यति ॥६-२-२४॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्वितीयः सर्गः ॥६-२॥"
]