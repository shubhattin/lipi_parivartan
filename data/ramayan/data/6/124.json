[
  "श्रीमद्वाल्मीकीयरामायणे युद्धकाण्डे पुष्पकोपस्थापनम् नाम चतुर्विंशत्यधिकशततमः सर्गः ॥६-१२४॥",
  "पूर्णे चतुर्दशे वर्षे पञ्चम्यां लक्ष्मणाग्रजः ।\nभरद्वाजाश्रमं प्राप्य ववन्दे नियतो मुनिम् ॥६-१२४-१॥",
  "सोऽपृच्छदभिवाद्यैनं भरद्वाजं तपोधनम् ।\nशृणोषि कच्चिद् भगवन् सुभिक्षानामयं पुरे ।\nकच्चित् स युक्तो भरतो जीवन्त्यपि च मातरः ॥६-१२४-२॥",
  "एवमुक्तस्तु रामेण भरद्वाजो महामुनिः ।\nप्रत्युवाच रघुश्रेष्ठं स्मितपूर्वं प्रहृष्टवत् ॥६-१२४-३॥",
  "आज्ञावशत्वे भरतो जटिलस्त्वां प्रतीक्षते ।\nपादुके ते पुरस्कृत्य सर्वं च कुशलं गृहे ॥६-१२४-४॥",
  "त्वां पुरा चीरवसनं प्रविशन्तं महावनम् ।\nस्त्रीतृतीयं च्युतं राज्याद् धर्मकामं च केवलम् ॥६-१२४-५॥",
  "पदातिं त्यक्तसर्वस्वं पितृनिर्देशकारिणम् ।\nसर्वभोगैः परित्यक्तं स्वर्गच्युतमिवामरम् ॥६-१२४-६॥",
  "दृष्ट्वा तु करुणापूर्वं ममासीत् समितिंजय ।\nकैकेयीवचने युक्तं वन्यमूलफलाशिनम् ॥६-१२४-७॥",
  "साम्प्रतं तु समृद्धार्थं समित्रगणबान्धवम् ।\nसमीक्ष्य विजितारिं च ममाभूत् प्रीतिरुत्तमा ॥६-१२४-८॥",
  "सर्वं च सुखदुःखं ते विदितं मम राघव ।\nयत् त्वया विपुलं प्राप्तं जनस्थाननिवासिना ॥६-१२४-९॥",
  "ब्राह्मणार्थे नियुक्तस्य रक्षतः सर्वतापसान् ।\nरावणेन हृता भार्या बभूवेयमनिन्दिता ॥६-१२४-१०॥",
  "मारीचदर्शनं चैव सीतोन्मथनमेव च ।\nकबन्धदर्शनं चैव पम्पाभिगमनं तथा ॥६-१२४-११॥",
  "सुग्रीवेण च ते सख्यं यत्र वाली हतस्त्वया ।\nमार्गणं चैव वैदेह्याः कर्म वातात्मजस्य च ॥६-१२४-१२॥",
  "विदितायां च वैदेह्यां नलसेतुर्यथा कृतः ।\nयथा चादीपिता लङ्का प्रहृष्टैर्हरियूथपैः ॥६-१२४-१३॥",
  "सपुत्रबान्धवामात्यः सबलः सहवाहनः ।\nयथा च निहतः संख्ये रावणो बलदर्पितः ॥६-१२४-१४॥",
  "यथा च निहते तस्मिन् रावणे देवकण्टके ।\nसमागमश्च त्रिदशैर्यथा दत्तश्च ते वरः ॥६-१२४-१५॥",
  "सर्वं ममैतद् विदितं तपसा धर्मवत्सल ।\nसम्पतन्ति च मे शिष्याः प्रवृत्त्याख्याः पुरीमितः ॥६-१२४-१६॥",
  "अहमप्यत्र ते दद्मि वरं शस्त्रभृतां वर ।\nअर्घ्यं प्रतिगृहाणेदमयोध्यां श्वो गमिष्यसि ॥६-१२४-१७॥",
  "तस्य तच्छिरसा वाक्यं प्रतिगृह्य नृपात्मजः ।\nबाढमित्येव संहृष्टः श्रीमान् वरमयाचत ॥६-१२४-१८॥",
  "अकालफलिनो वृक्षाः सर्वे चापि मधुस्रवाः ।\nफलान्यमृतगन्धीनि बहूनि विविधानि च ॥६-१२४-१९॥",
  "भवन्तु मार्गे भगवन्नयोध्यां प्रति गच्छतः ।\nतथेति च प्रतिज्ञाते वचनात् समनन्तरम् ॥६-१२४-२०॥",
  "अभवन् पादपास्तत्र स्वर्गपादपसंनिभाः ।\nनिष्फलाः फलिनश्चासन् विपुष्पाः पुष्पशालिनः ॥६-१२४-२१॥",
  "शुष्काः समग्रपत्रास्ते नगाश्चैव मधुस्रवाः ।\nसर्वतो योजनास्तिस्रो गच्छतामभवंस्तदा ॥६-१२४-२२॥",
  "ततः प्रहृष्टाः प्लवगर्षभास्तेबहूनि दिव्यानि फलानि चैव ।\nकामादुपाश्नन्ति सहस्रशस्तेमुदान्विताः स्वर्गजितो यथैव ॥६-१२४-२३॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुर्विंशत्यधिकशततमः सर्गः ॥६-१२४॥"
]