[
  "अथ श्रीमद्वाल्मीकीयरामायणे युद्धकाण्डे पुष्पकोपस्थापनम् नाम चतुर्विंशत्यधिकशततमः सर्गः ॥६-१२४॥",
  "तां रात्रिमुषितं रामं सुखोदितमरिंदमम् ।\nअब्रवीत् प्राञ्जलिर्वाक्यं जयं पृष्ट्वा विभीषणः ॥६-१२४-१॥",
  "स्नानानि चाङ्गरागाणि वस्त्राण्याभरणानि च ।\nचन्दनानि च माल्यानि दिव्यानि विविधानि च ॥६-१२४-२॥",
  "अलंकारविदश्चैता नार्यः पद्मनिभेक्षणाः ।\nउपस्थितास्त्वां विधिवत् स्नापयिष्यन्ति राघव ॥६-१२४-३॥",
  "एवमुक्तस्तु काकुत्स्थः प्रत्युवाच विभीषणम् ।\nहरीन् सुग्रीवमुख्यांस्त्वं स्नानेनोपनिमन्त्रय ॥६-१२४-४॥",
  "स तु ताम्यति धर्मात्मा मम हेतोः सुखोचितः ।\nसुकुमारो महाबाहुर्भरतः सत्यसंश्रयः ॥६-१२४-५॥",
  "तं विना कैकयीपुत्रं भरतं धर्मचारिणम् ।\nन मे स्नानं बहु मतं वस्त्राण्याभरणानि च ॥६-१२४-६॥",
  "एतत् पश्य यथा क्षिप्रं प्रतिगच्छाम तां पुरीम् ।\nअयोध्यां गच्छतो ह्येष पन्थाः परमदुर्गमः ॥६-१२४-७॥",
  "एवमुक्तस्तु काकुत्स्थं प्रत्युवाच विभीषणः ।\nअह्ना त्वां प्रापयिष्यामि तां पुरीं पार्थिवात्मज ॥६-१२४-८॥",
  "पुष्पकं नाम भद्रं ते विमानं सूर्यसंनिभम् ।\nमम भ्रातुः कुबेरस्य रावणेन बलीयसा ॥६-१२४-९॥",
  "हृतं निर्जित्य संग्रामे कामगं दिव्यमुत्तमम् ।\nत्वदर्थं पालितं चेदं तिष्ठत्यतुलविक्रम ॥६-१२४-१०॥",
  "तदिदं मेघसंकाशं विमानमिह तिष्ठति ।\nयेन यास्यसि यानेन त्वमयोध्यां गतज्वरः ॥६-१२४-११॥",
  "अहं ते यद्यनुग्राह्यो यदि स्मरसि मे गुणान् ।\nवस तावदिह प्राज्ञ यद्यस्ति मयि सौहृदम् ॥६-१२४-१२॥",
  "लक्ष्मणेन सह भ्रात्रा वैदेह्या भार्यया सह ।\nअर्चितः सर्वकामैस्त्वं ततो राम गमिष्यसि ॥६-१२४-१३॥",
  "प्रीतियुक्तस्य विहितां ससैन्यः ससुहृद्गणः ।\nसत्क्रियां राम मे तावद् गृहाण त्वं मयोद्यताम् ॥६-१२४-१४॥",
  "प्रणयाद् बहुमानाच्च सौहार्देन च राघव ।\nप्रसादयामि प्रेष्योऽहं न खल्वाज्ञापयामि ते ॥६-१२४-१५॥",
  "एवमुक्तस्ततो रामः प्रत्युवाच विभीषणम् ।\nरक्षसां वानराणां च सर्वेषामेव शृण्वताम् ॥६-१२४-१६॥",
  "पूजितोऽस्मि त्वया वीर साचिव्येन परेण च ।\nसर्वात्मना च चेष्टाभिः सौहार्देन परेण च ॥६-१२४-१७॥",
  "न खल्वेतन्न कुर्यां ते वचनं राक्षसेश्वर ।\nतं तु मे भ्रातरं द्रष्टुं भरतं त्वरते मनः ॥६-१२४-१८॥",
  "मां निवर्तयितुं योऽसौ चित्रकूटमुपागतः ।\nशिरसा याचतो यस्य वचनं न कृतं मया ॥६-१२४-१९॥",
  "कौसल्यां च सुमित्रां च कैकेयीं च यशस्विनीम् ।\nगुहं च सुहृदं चैव पौराञ्जानपदैः सह ॥६-१२४-२०॥",
  "अनुजानीहि मां सौम्य पूजितोऽस्मि विभीषण ।\nमन्युर्न खलु कर्तव्यः सखे त्वां चानुमानये ॥६-१२४-२१॥",
  "उपस्थापय मे शीघ्रं विमानं राक्षसेश्वर ।\nकृतकार्यस्य मे वासः कथं स्यादिह सम्मतः ॥६-१२४-२२॥",
  "एवमुक्तस्तु रामेण राक्षसेन्द्रो विभीषणः ।\nविमानं सूर्यसंकाशमाजुहाव त्वरान्वितः ॥६-१२४-२३॥",
  "ततः काञ्चनचित्राङ्गं वैदूर्यमणिवेदिकम् ।\nकूटागारैः परिक्षिप्तं सर्वतो रजतप्रभम् ॥६-१२४-२४॥",
  "पाण्डुराभिः पताकाभिर्ध्वजैश्च समलंकृतम् ।\nशोभितं काञ्चनैर्हर्म्यैर्हेमपद्मविभूषितैः ॥६-१२४-२५॥",
  "प्रकीर्णं किङ्किणीजालैर्मुक्तामणिगवाक्षकम् ।\nघण्टाजालैः परिक्षिप्तं सर्वतो मधुरस्वनम् ॥६-१२४-२६॥",
  "तं मेरुशिखराकारं निर्मितं विश्वकर्मणा ।\nबृहद्भिर्भूषितं हर्म्यैर्मुक्तारजतशोभितैः ॥६-१२४-२७॥",
  "तलैः स्फटिकचित्राङ्गैर्वैदूर्यैश्च वरासनैः ।\nमहार्हास्तरणोपेतैरुपपन्नं महाधनैः ॥६-१२४-२८॥",
  "उपस्थितमनाधृष्यं तद् विमानं मनोजवम् ।\nनिवेदयित्वा रामाय तस्थौ तत्र विभीषणः ॥६-१२४-२९॥",
  "तत् पुष्पकं कामगमं विमानमुपस्थितं भूधरसंनिकाशम् ।\nदृष्ट्वा तदा विस्मयमाजगाम रामः ससौमित्रिरुदारसत्त्वः ॥६-१२४-३०॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे पुष्पकोपस्थापनम् नाम चतुर्विंशत्यधिकशततमः सर्गः ॥६-१२४॥"
]