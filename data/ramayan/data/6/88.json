[
  "अथ श्रीमद्वाल्मीकीयरामायणे युद्धकाण्डे सौमित्रिरावणियुद्धम् नाम अष्टाशीतितमः सर्गः ॥६-८८॥",
  "विभीषणवचः श्रुत्वा रावणिः क्रोधमूर्च्छितः ।\nअब्रवीत् परुषं वाक्यं क्रोधेनाभ्युत्पपात च ॥६-८८-१॥",
  "उद्यतायुधनिस्त्रिंशो रथे सुसमलंकृते ।\nकालाश्वयुक्ते महति स्थितः कालान्तकोपमः ॥६-८८-२॥",
  "महाप्रमाणमुद्यम्य विपुलं वेगवद् दृढम् ।\nधनुर्भीमबलो भीमं शरांश्चामित्रनाशनान् ॥६-८८-३॥",
  "तं ददर्श महेष्वासो रथस्थः समलंकृतः ।\nअलंकृतममित्रघ्नो रावणस्यात्मजो बली ॥६-८८-४॥",
  "हनूमत्पृष्ठमारूढमुदयस्थरविप्रभम् ।\nउवाचैनं सुसंरब्धः सौमित्रिं सविभीषणम् ॥६-८८-५॥",
  "तांश्च वानरशार्दूलान् पश्यध्वं मे पराक्रमम् ।\nअद्य मत्कार्मुकोत्सृष्टं शरवर्षं दुरासदम् ॥६-८८-६॥",
  "मुक्तवर्षमिवाकाशे धारयिष्यथ संयुगे ।\nअद्य वो मामका बाणा महाकार्मुकनिःसृताः ।\nविधमिष्यन्ति गात्राणि तूलराशिमिवानलः ॥६-८८-७॥",
  "तीक्ष्णसायकनिर्भिन्नान् शूलशक्त्यृष्टितोमरैः ।\nअद्य वो गमयिष्यामि सर्वानेव यमक्षयम् ॥६-८८-८॥",
  "सृजतः शरवर्षाणि क्षिप्रहस्तस्य संयुगे ।\nजीमूतस्येव नदतः कः स्थास्यति ममाग्रतः ॥६-८८-९॥",
  "रात्रियुद्धे तदा पूर्वं वज्राशनिसमैः शरैः ।\nशायितौ तौ मया भूयो विसंज्ञौ सपुरःसरौ ॥६-८८-१०॥",
  "स्मृतिर्न तेऽस्ति वा मन्ये व्यक्तं यातो यमक्षयम् ।\nआशीविषसमं क्रुद्धं यन्मां योद्धुमुपस्थितः ॥६-८८-११॥",
  "तच्छ्रुत्वा राक्षसेन्द्रस्य गर्जितं राघवस्तदा ।\nअभीतवदनः क्रुद्धो रावणिं वाक्यमब्रवीत् ॥६-८८-१२॥",
  "उक्तश्च दुर्गमः पारः कार्याणां राक्षस त्वया ।\nकार्याणां कर्मणा पारं यो गच्छति स बुद्धिमान् ॥६-८८-१३॥",
  "स त्वमर्थस्य हीनार्थो दुरवापस्य केनचित् ।\nवाचा व्याहृत्य जानीषे कृतार्थोऽस्मीति दुर्मते ॥६-८८-१४॥",
  "अन्तर्धानगतेनाजौ यत्त्वया चरितस्तदा ।\nतस्कराचरितो मार्गो नैष वीरनिषेवितः ॥६-८८-१५॥",
  "यथा बाणपथं प्राप्य स्थितोऽस्मि तव राक्षस ।\nदर्शयस्वाद्य तत्तेजो वाचा त्वं किं विकत्थसे ॥६-८८-१६॥",
  "एवमुक्तो धनुर्भीमं परामृश्य महाबलः ।\nससर्ज निशितान् बाणानिन्द्रजित् समितिंजयः ॥६-८८-१७॥",
  "तेन सृष्टा महावेगाः शराः सर्पविषोपमाः ।\nसम्प्राप्य लक्ष्मणं पेतुः श्वसन्त इव पन्नगाः ॥६-८८-१८॥",
  "शरैरतिमहावेगैर्वेगवान् रावणात्मजः ।\nसौमित्रिमिन्द्रजिद् युद्धे विव्याध शुभलक्षणम् ॥६-८८-१९॥",
  "स शरैरतिविद्धाङ्गो रुधिरेण समुक्षितः ।\nशुशुभे लक्ष्मणः श्रीमान् विधूम इव पावकः ॥६-८८-२०॥",
  "इन्द्रजित् त्वात्मनः कर्म प्रसमीक्ष्याभिगम्य च ।\nविनद्य सुमहानादमिदं वचनमब्रवीत् ॥६-८८-२१॥",
  "पत्रिणः शितधारास्ते शरा मत्कार्मुकच्युताः ।\nआदास्यन्तेऽद्य सौमित्रे जीवितं जीवितान्तकाः ॥६-८८-२२॥",
  "अद्य गोमायुसङ्घाश्च श्येनसङ्घाश्च लक्ष्मण ।\nगृध्राश्च निपतन्तु त्वां गतासुं निहतं मया ॥६-८८-२३॥",
  "क्षत्रबन्धुं सदानार्यं रामः परमदुर्मतिः ।\nभक्तं भ्रातरमद्यैव त्वां द्रक्ष्यति हतं मया ॥६-८८-२४॥",
  "विस्रस्तकवचं भूमौ व्यपविद्धशरासनम् ।\nहृतोत्तमाङ्गं सौमित्रे त्वामद्य निहतं मया ॥६-८८-२५॥",
  "इति ब्रुवाणं संक्रुद्धः परुषं रावणात्मजम् ।\nहेतुमद् वाक्यमर्थज्ञो लक्ष्मणः प्रत्युवाच ह ॥६-८८-२६॥",
  "वाग्बलं त्यज दुर्बुद्धे क्रूरकर्मन् हि राक्षस ।\nअथ कस्माद् वदस्येतत् सम्पादय सुकर्मणा ॥६-८८-२७॥",
  "अकृत्वा कत्थसे कर्म किमर्थमिह राक्षस ।\nकुरु तत् कर्म येनाहं श्रद्धेयं तव कत्थनम् ॥६-८८-२८॥",
  "अनुक्त्वा परुषं वाक्यं किंचिदप्यनवक्षिपन् ।\nअविकत्थन् वधिष्यामि त्वां पश्य पुरुषादन ॥६-८८-२९॥",
  "इत्युक्त्वा पञ्च नाराचानाकर्णापूरितान् शरान् ।\nविजघान महावेगाल्लक्ष्मणो राक्षसोरसि ॥६-८८-३०॥",
  "सुपत्रवाजिता बाणा ज्वलिता इव पन्नगाः ।\nनैर्ऋतोरस्यभासन्त सवितू रश्मयो यथा ॥६-८८-३१॥",
  "स शरैराहतस्तेन सरोषो रावणात्मजः ।\nसुप्रयुक्तैस्त्रिभिर्बाणैः प्रतिविव्याध लक्ष्मणम् ॥६-८८-३२॥",
  "स बभूव महाभीमो नरराक्षससिंहयोः ।\nविमर्दस्तुमुलो युद्धे परस्परजयैषिणोः ॥६-८८-३३॥",
  "विक्रान्तौ बलसम्पन्नावुभौ विक्रमशालिनौ ।\nउभौ परमदुर्जेयावतुल्यबलतेजसौ ॥६-८८-३४॥",
  "युयुधाते तदा वीरौ ग्रहाविव नभोगतौ ।\nबलवृत्राविव हि तौ युधि वै दुष्प्रधर्षणौ ॥६-८८-३५॥",
  "युयुधाते महात्मानौ तदा केसरिणाविव ।\nबहूनवसृजन्तौ हि मार्गणौघानवस्थितौ ।\nनरराक्षसमुख्यौ तौ प्रहृष्टावभ्ययुध्यताम् ॥६-८८-३६॥",
  "ततः शरान् दाशरथिः संधायामित्रकर्षणः ।\nससर्ज राक्षसेन्द्राय क्रुद्धः सर्प इव श्वसन् ॥६-८८-३७॥",
  "तस्य ज्यातलनिर्घोषं स श्रुत्वा राक्षसाधिपः ।\nविवर्णवदनो भूत्वा लक्ष्मणं समुदैक्षत ॥६-८८-३८॥",
  "विवर्णवदनं दृष्ट्वा राक्षसं रावणात्मजम् ।\nसौमित्रिं युद्धसंयुक्तं प्रत्युवाच विभीषणः ॥६-८८-३९॥",
  "निमित्तान्युपपश्यामि यान्यस्मिन् रावणात्मजे ।\nत्वर तेन महाबाहो भग्न एष न संशयः ॥६-८८-४०॥",
  "ततः संधाय सौमित्रिः शरानाशीविषोपमान् ।\nमुमोच विशिखांस्तस्मिन् सर्पानिव विषोल्बणान् ॥६-८८-४१॥",
  "शक्राशनिसमस्पर्शैर्लक्ष्मणेनाहतः शरैः ।\nमुहूर्तमभवन्मूढः सर्वसंक्षुभितेन्द्रियः ॥६-८८-४२॥",
  "उपलभ्य मुहूर्तेन संज्ञां प्रत्यागतेन्द्रियः ।\nददर्शावस्थितं वीरमाजौ दशरथात्मजम् ।\nसोऽभिचक्राम सौमित्रिं रोषात् संरक्तलोचनः ॥६-८८-४३॥",
  "अब्रवीच्चैनमासाद्य पुनः स परुषं वचः ।\nकिं न स्मरसि तद् युद्धे प्रथमे मत्पराक्रमम् ।\nनिबद्धस्त्वं सह भ्रात्रा यदा युधि विचेष्टसे ॥६-८८-४४॥",
  "युवां खलु महायुद्धे वज्राशनिसमैः शरैः ।\nशायितौ प्रथमं भूमौ विसंज्ञौ सपुरःसरौ ॥६-८८-४५॥",
  "स्मृतिर्वा नास्ति ते मन्ये व्यक्तं वा यमसादनम् ।\nगन्तुमिच्छसि यन्मां त्वमाधर्षयितुमिच्छसि ॥६-८८-४६॥",
  "यदि ते प्रथमे युद्धे न दृष्टो मत्पराक्रमः ।\nअद्य त्वां दर्शयिष्यामि तिष्ठेदानीं व्यवस्थितः ॥६-८८-४७॥",
  "इत्युक्त्वा सप्तभिर्बाणैरभिविव्याध लक्ष्मणम् ।\nदशभिस्तु हनूमन्तं तीक्ष्णधारैः शरोत्तमैः ॥६-८८-४८॥",
  "ततः शरशतेनैव सुप्रयुक्तेन वीर्यवान् ।\nक्रोधाद् द्विगुणसंरब्धो निर्बिभेद विभीषणम् ॥६-८८-४९॥",
  "तद् दृष्ट्वेन्द्रजिता कर्म कृतं रामानुजस्तदा ।\nअचिन्तयित्वा प्रहसन्नैतत् किंचिदिति ब्रुवन् ॥६-८८-५०॥",
  "मुमोच च शरान् घोरान् संगृह्य नरपुंगवः ।\nअभीतवदनः क्रुद्धो रावणिं लक्ष्मणो युधि ॥६-८८-५१॥",
  "नैवं रणगताः शूराः प्रहरन्ति निशाचर ।\nलघवश्चाल्पवीर्याश्च शरा हीमे सुखास्तव ॥६-८८-५२॥",
  "नैवं शूरास्तु युध्यन्ते समरे युद्धकाङ्क्षिणः ।\nइत्येवं तं ब्रुवन् धन्वी शरैरभिववर्ष ह ॥६-८८-५३॥",
  "तस्य बाणैः सुविध्वस्तं कवचं काञ्चनं महत् ।\nव्यशीर्यत रथोपस्थे ताराजालमिवाम्बरात् ॥६-८८-५४॥",
  "विधूतवर्मा नाराचैर्बभूव स कृतव्रणः ।\nइन्द्रजित् समरे वीरः प्रत्यूषे भानुमानिव ॥६-८८-५५॥",
  "ततः शरसहस्रेण संक्रुद्धो रावणात्मजः ।\nबिभेद समरे वीरो लक्ष्मणं भीमविक्रमः ॥६-८८-५६॥",
  "व्यशीर्यत महद्दिव्यं कवचं लक्ष्मणस्य तु ।\nकृतप्रतिकृतान्योन्यं बभूवतुररिंदमौ ॥६-८८-५७॥",
  "अभीक्ष्णं निःश्वसन्तौ तौ युध्येतां तुमुलं युधि ।\nशरसंकृत्तसर्वाङ्गौ सर्वतो रुधिरोक्षितौ ॥६-८८-५८॥",
  "सुदीर्घकालं तौ वीरावन्योन्यं निशितैः शरैः ।\nततक्षतुर्महात्मानौ रणकर्मविशारदौ ।\nबभूवतुश्चात्मजये यत्तौ भीमपराक्रमौ ॥६-८८-५९॥",
  "तौ शरौघैस्तथाकीर्णौ निकृत्तकवचध्वजौ ।\nसृजन्तौ रुधिरं चोष्णं जलं प्रस्रवणाविव ॥६-८८-६०॥",
  "शरवर्षं ततो घोरं मुञ्चतोर्भीमनिःस्वनम् ।\nसासारयोरिवाकाशे नीलयोः कालमेघयोः ॥६-८८-६१॥",
  "तयोरथ महान् कालो व्यतीयाद् युध्यमानयोः ।\nन च तौ युद्धवैमुख्यं क्लमं चाप्युपजग्मतुः ॥६-८८-६२॥",
  "अस्त्राण्यस्त्रविदां श्रेष्ठौ दर्शयन्तौ पुनः पुनः ।\nशरानुच्चावचाकारानन्तरिक्षे बबन्धतुः ॥६-८८-६३॥",
  "व्यपेतदोषमस्यन्तौ लघु चित्रं च सुष्ठु च ।\nउभौ तु तुमुलं घोरं चक्रतुर्नरराक्षसौ ॥६-८८-६४॥",
  "तयोः पृथक् पृथग् भीमः शुश्रुवे तलनिस्वनः ।\nस कम्पं जनयामास निर्घात इव दारुणः ॥६-८८-६५॥",
  "तयोः स भ्राजते शब्दस्तथा समरमत्तयोः ।\nसुघोरयोर्निष्टनतोर्गगने मेघयोरिव ॥६-८८-६६॥",
  "सुवर्णपुंखैर्नाराचैर्बलवन्तौ कृतव्रणौ ।\nप्रसुस्रुवाते रुधिरं कीर्तिमन्तौ जये धृतौ ॥६-८८-६७॥",
  "ते गात्रयोर्निपतिता रुक्मपुंखाः शरा युधि ।\nअसृग्दिग्धा विनिष्पेतुर्विविशुर्धरणीतलम् ॥६-८८-६८॥",
  "अन्ये सुनिशितैः शस्त्रैराकाशे संजघट्टिरे ।\nबभञ्जुश्चिच्छिदुश्चैव तयोर्बाणाः सहस्रशः ॥६-८८-६९॥",
  "स बभूव रणो घोरस्तयोर्बाणमयश्चयः ।\nअग्निभ्यामिव दीप्ताभ्यां सत्रे कुशमयश्चयः ॥६-८८-७०॥",
  "तयोः कृतव्रणौ देहौ शुशुभाते महात्मनोः ।\nसुपुष्पाविव निष्पत्रौ वने किंशुकशाल्मली ॥६-८८-७१॥",
  "चक्रतुस्तुमुलं घोरं संनिपातं मुहुर्मुहुः ।\nइन्द्रजिल्लक्ष्मणश्चैव परस्परजयैषिणौ ॥६-८८-७२॥",
  "लक्ष्मणो रावणिं युद्धे रावणिश्चापि लक्ष्मणम् ।\nअन्योन्यं तावभिघ्नन्तौ न श्रमं प्रतिपद्यताम् ॥६-८८-७३॥",
  "बाणजालैः शरीरस्थैरवगाढैस्तरस्विनौ ।\nशुशुभाते महावीर्यौ प्ररूढाविव पर्वतौ ॥६-८८-७४॥",
  "तयो रुधिरसिक्तानि संवृतानि शरैर्भृशम् ।\nबभ्राजुः सर्वगात्राणि ज्वलन्त इव पावकाः ॥६-८८-७५॥",
  "तयोरथ महान् कालो व्यतीयाद् युध्यमानयोः ।\nन च तौ युद्धवैमुख्यं श्रमं चाप्यभिजग्मतुः ॥६-८८-७६॥",
  "अथ समरपरिश्रमं निहन्तुं समरमुखेष्वजितस्य लक्ष्मणस्य ।\nप्रियहितमुपपादयन् महात्मा समरमुपेत्य विभीषणोऽवतस्थे ॥६-८८-७७॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सौमित्रिरावणियुद्धम् नाम अष्टाशीतितमः सर्गः ॥६-८८॥"
]