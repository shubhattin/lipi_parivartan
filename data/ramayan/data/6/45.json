[
  "अथ श्रीमद्वाल्मीकीयरामायणे युद्धकाण्डे नागपाशबन्धः नाम पञ्चचत्वारिंशः सर्गः ॥६-४५॥",
  "स तस्य गतिमन्विच्छन् राजपुत्रः प्रतापवान् ।\nदिदेशातिबलो रामो दश वानरयूथपान् ॥६-४५-१॥",
  "द्वौ सुषेणस्य दायादौ नीलं च प्लवगाधिपम् ।\nअङ्गदं वालिपुत्रं च शरभं च तरस्विनम् ॥६-४५-२॥",
  "द्विविदं च हनूमन्तं सानुप्रस्थं महाबलम् ।\nऋषभं चर्षभस्कन्धमादिदेश परंतपः ॥६-४५-३॥",
  "ते सम्प्रहृष्टा हरयो भीमानुद्यम्य पादपान् ।\nआकाशं विविशुः सर्वे मार्गमाणा दिशो दश ॥६-४५-४॥",
  "तेषां वेगवतां वेगमिषुभिर्वेगवत्तरैः ।\nअस्त्रवित् परमास्त्रस्तु वारयामास रावणिः ॥६-४५-५॥",
  "तं भीमवेगा हरयो नाराचैः क्षतविक्षताः ।\nअन्धकारे न ददृशुर्मेघैः सूर्यमिवावृतम् ॥६-४५-६॥",
  "रामलक्ष्मणयोरेव सर्वदेहभिदः शरान् ।\nभृशमावेशयामास रावणिः समितिंजयः ॥६-४५-७॥",
  "निरन्तरशरीरौ तु तावुभौ रामलक्ष्मणौ ।\nक्रुद्धेनेन्द्रजिता वीरौ पन्नगैः शरतां गतैः ॥६-४५-८॥",
  "तयोः क्षतजमार्गेण सुस्राव रुधिरं बहु ।\nतावुभौ च प्रकाशेते पुष्पिताविव किंशुकौ ॥६-४५-९॥",
  "ततः पर्यन्तरक्ताक्षो भिन्नाञ्जनचयोपमः ।\nरावणिर्भ्रातरौ वाक्यमन्तर्धानगतोऽब्रवीत् ॥६-४५-१०॥",
  "युध्यमानमनालक्ष्यं शक्रोऽपि त्रिदशेश्वरः ।\nद्रष्टुमासादितुं वापि न शक्तः किं पुनर्युवाम् ॥६-४५-११॥",
  "प्रापिताविषुजालेन राघवौ कङ्कपत्रिणा ।\nएष रोषपरीतात्मा नयामि यमसादनम् ॥६-४५-१२॥",
  "एवमुक्त्वा तु धर्मज्ञौ भ्रातरौ रामलक्ष्मणौ ।\nनिर्बिभेद शितैर्बाणैः प्रजहर्ष ननाद च ॥६-४५-१३॥",
  "भिन्नाञ्जनचयश्यामो विस्फार्य विपुलं धनुः ।\nभूय एव शरान् घोरान् विससर्ज महामृधे ॥६-४५-१४॥",
  "ततो मर्मसु मर्मज्ञो मज्जयन् निशितान् शरान् ।\nरामलक्ष्मणयोर्वीरो ननाद च मुहुर्मुहुः ॥६-४५-१५॥",
  "बद्धौ तु शरबन्धेन तावुभौ रणमूर्धनि ।\nनिमेषान्तरमात्रेण न शेकतुरवेक्षितुम् ॥६-४५-१६॥",
  "ततो विभिन्नसर्वाङ्गौ शरशल्याचितौ कृतौ ।\nध्वजाविव महेन्द्रस्य रज्जुमुक्तौ प्रकम्पितौ ॥६-४५-१७॥",
  "तौ सम्प्रचलितौ वीरौ मर्मभेदेन कर्शितौ ।\nनिपेततुर्महेष्वासौ जगत्यां जगतीपती ॥६-४५-१८॥",
  "तौ वीरशयने वीरौ शयानौ रुधिरोक्षितौ ।\nशरवेष्टितसर्वाङ्गावार्तौ परमपीडितौ ॥६-४५-१९॥",
  "नह्यविद्धं तयोर्गात्रे बभूवाङ्गुलमन्तरम् ।\nनानिर्विण्णं न चाध्वस्तमाकराग्रादजिह्मगैः ॥६-४५-२०॥",
  "तौ तु क्रूरेण निहतौ रक्षसा कामरूपिणा ।\nअसृक् सुस्रुवतुस्तीव्रं जलं प्रस्रवणाविव ॥६-४५-२१॥",
  "पपात प्रथमं रामो विद्धो मर्मसु मार्गणैः ।\nक्रोधादिन्द्रजिता येन पुरा शक्रो विनिर्जितः ॥६-४५-२२॥",
  "रुक्मपुङ्खैः प्रसन्नाग्रै रजोगतिभिराशुगैः ।\nनाराचैरर्धनाराचैर्भल्लैरञ्जलिकैरपि ।\nविव्याध वत्सदन्तैश्च सिंहदंष्ट्रैः क्षुरैस्तथा ॥६-४५-२३॥",
  "स वीरशयने शिश्येऽविज्यमाविध्य कार्मुकम् ।\nभिन्नमुष्टिपरीणाहं त्रिनतं रुक्मभूषितम् ॥६-४५-२४॥",
  "बाणपातान्तरे रामं पतितं पुरुषर्षभम् ।\nस तत्र लक्ष्मणो दृष्ट्वा निराशो जीवितेऽभवत् ॥६-४५-२५॥",
  "रामं कमलपत्राक्षं शरण्यं रणतोषिणम् ।\nशुशोच भ्रातरं दृष्ट्वा पतितं धरणीतले ॥६-४५-२६॥",
  "हरयश्चापि तं दृष्ट्वा संतापं परमं गताः ।\nशोकार्ताश्चुक्रुशुर्घोरमश्रुपूरितलोचनाः ॥६-४५-२७॥",
  "बद्धौ तु तौ वीरशये शयानौ ते वानराः सम्परिवार्य तस्थुः ।\nसमागता वायुसुतप्रमुख्या विषादमार्ताः परमं च जग्मुः ॥६-४५-२८॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे नागपाशबन्धः नाम पञ्चचत्वारिंशः सर्गः ॥६-४५॥"
]