[
  "श्रीमद्वाल्मीकीयरामायणे युद्धकाण्डे रावणप्रतिज्ञा नाम चतुर्विंशः सर्गः ॥६-२४॥",
  "सा वीरसमिती राज्ञा विरराज व्यवस्थिता ।\nशशिना शुभनक्षत्रा पौर्णमासीव शारदी ॥६-२४-१॥",
  "प्रचचाल च वेगेन त्रस्ता चैव वसुंधरा ।\nपीड्यमाना बलौघेन तेन सागरवर्चसा ॥६-२४-२॥",
  "ततः शुश्रुवुराक्रुष्टं लङ्कायां काननौकसः ।\nभेरीमृदङ्गसंघुष्टं तुमुलं लोमहर्षणम् ॥६-२४-३॥",
  "बभूवुस्तेन घोषेण संहृष्टा हरियूथपाः ।\nअमृष्यमाणास्तद् घोषं विनेदुर्घोषवत्तरम् ॥६-२४-४॥",
  "राक्षसास्तत् प्लवंगानां शुश्रुवुस्तेऽपि गर्जितम् ।\nनर्दतामिव दृप्तानां मेघानामम्बरे स्वनम् ॥६-२४-५॥",
  "दृष्ट्वा दाशरथिर्लङ्कां चित्रध्वजपताकिनीम् ।\nजगाम मनसा सीतां दूूयमानेन चेतसा ॥६-२४-६॥",
  "अत्र सा मृगशावाक्षी रावणेनोपरुध्यते ।\nअभिभूता ग्रहेणेव लोहिताङ्गेन रोहिणी ॥६-२४-७॥",
  "दीर्घमुष्णं च निःश्वस्य समुद्वीक्ष्य च लक्ष्मणम् ।\nउवाच वचनं वीरस्तत्कालहितमात्मनः ॥६-२४-८॥",
  "आलिखन्तीमिवाकाशमुत्थितां पश्य लक्ष्मण ।\nमनसेव कृतां लङ्कां नगाग्रे विश्वकर्मणा ॥६-२४-९॥",
  "विमानैर्बहुभिर्लङ्का संकीर्णा रचिता पुरा ।\nविष्णोः पदमिवाकाशं छादितं पाण्डुभिर्घनैः ॥६-२४-१०॥",
  "पुष्पितैः शोभिता लङ्का वनैश्चित्ररथोपमैः ।\nनानापतगसंघुष्टफलपुष्पोपगैः शुभैः ॥६-२४-११॥",
  "पश्य मत्तविहंगानि प्रलीनभ्रमराणि च ।\nकोकिलाकुलखण्डानि दोधवीति शिवोऽनिलः ॥६-२४-१२॥",
  "इति दाशरथी रामो लक्ष्मणं समभाषत ।\nबलं च तत्र विभजच्छास्त्रदृष्टेन कर्मणा ॥६-२४-१३॥",
  "शशास कपिसेनां तां बलादादाय वीर्यवान् ।\nअङ्गदः सह नीलेन तिष्ठेदुरसि दुर्जयः ॥६-२४-१४॥",
  "तिष्ठेद् वानरवाहिन्या वानरौघसमावृतः ।\nआश्रितो दक्षिणं पार्श्वमृषभो नाम वानरः ॥६-२४-१५॥",
  "गन्धहस्तीव दुर्धर्षस्तरस्वी गन्धमादनः ।\nतिष्ठेद् वानरवाहिन्याः सव्यं पार्श्वमधिष्ठितः ॥६-२४-१६॥",
  "मूर्ध्नि स्थास्याम्यहं यत्तो लक्ष्मणेन समन्वितः ।\nजाम्बवांश्च सुषेणश्च वेगदर्शी च वानरः ॥६-२४-१७॥",
  "ऋक्षमुख्या महात्मानः कुक्षिं रक्षन्तु ते त्रयः ।\nजघनं कपिसेनायाः कपिराजोऽभिरक्षतु ।\nपश्चार्धमिव लोकस्य प्रचेतास्तेजसा वृतः ॥६-२४-१८॥",
  "सुविभक्तमहाव्यूहा महावानररक्षिता ।\nअनीकिनी सा विबभौ यथा द्यौः साभ्रसम्प्लवा ॥६-२४-१९॥",
  "प्रगृह्य गिरिशृङ्गाणि महतश्च महीरुहान् ।\nआसेदुर्वानरा लङ्कां मिमर्दयिषवो रणे ॥६-२४-२०॥",
  "शिखरैर्विकिरामैनां लङ्कां मुष्टिभिरेव वा ।\nइति स्म दधिरे सर्वे मनांसि हरिपुङ्गवाः ॥६-२४-२१॥",
  "ततो रामो महातेजाः सुग्रीवमिदमब्रवीत् ।\nसुविभक्तानि सैन्यानि शुक एष विमुच्यताम् ॥६-२४-२२॥",
  "रामस्य तु वचः श्रुत्वा वानरेन्द्रो महाबलः ।\nमोचयामास तं दूतं शुकं रामस्य शासनात् ॥६-२४-२३॥",
  "मोचितो रामवाक्येन वानरैश्च निपीडितः ।\nशुकः परमसंत्रस्तो रक्षोधिपमुपागमत् ॥६-२४-२४॥",
  "रावणः प्रहसन्नेव शुकं वाक्यमुवाच ह ।\nकिमिमौ ते सितौ पक्षौ लूनपक्षश्च दृश्यसे ॥६-२४-२५॥",
  "कच्चिन्नानेकचित्तानां तेषां त्वं वशमागतः ।\nततः स भयसंविग्नस्तेन राज्ञाभिचोदितः ।\nवचनं प्रत्युवाचेदं राक्षसाधिपमुत्तमम् ॥६-२४-२६॥",
  "सागरस्योत्तरे तीरेऽब्रुवं ते वचनं तथा ।\nयथा संदेशमक्लिष्टं सान्त्वयन् श्लक्ष्णया गिरा ॥६-२४-२७॥",
  "क्रुद्धैस्तैरहमुत्प्लुत्य दृष्टमात्रः प्लवंगमैः ।\nगृहीतोऽस्म्यपि चारब्धो हन्तुं लोप्तुं च मुष्टिभिः ॥६-२४-२८॥",
  "न ते संभाषितुं शक्याः सम्प्रश्नोऽत्र न विद्यते ।\nप्रकृत्या कोपनास्तीक्ष्णा वानरा राक्षसाधिप ॥६-२४-२९॥",
  "स च हन्ता विराधस्य कबन्धस्य खरस्य च ।\nसुग्रीवसहितो रामः सीतायाः पदमागतः ॥६-२४-३०॥",
  "स कृत्वा सागरे सेतुं तीर्त्वा च लवणोदधिम् ।\nएष रक्षांसि निर्धूय धन्वी तिष्ठति राघवः ॥६-२४-३१॥",
  "ऋक्षवानरसङ्घानामनीकानि सहस्रशः ।\nगिरिमेघनिकाशानां छादयन्ति वसुंधराम् ॥६-२४-३२॥",
  "राक्षसानां बलौघस्य वानरेन्द्रबलस्य च ।\nनैतयोर्विद्यते संधिर्देवदानवयोरिव ॥६-२४-३३॥",
  "पुरा प्राकारमायान्ति क्षिप्रमेकतरं कुरु ।\nसीतां चास्मै प्रयच्छाशु युद्धं वापि प्रदीयताम् ॥६-२४-३४॥",
  "शुकस्य वचनं श्रुत्वा रावणो वाक्यमब्रवीत् ।\nरोषसंरक्तनयनो निर्दहन्निव चक्षुषा ॥६-२४-३५॥",
  "यदि मां प्रति युद्धेरन् देवगन्धर्वदानवाः ।\nनैव सीतां प्रदास्यामि सर्वलोकभयादपि ॥६-२४-३६॥",
  "कदा समभिधावन्त मामका राघवं शराः ।\nवसन्ते पुष्पितं मत्ता भ्रमरा इव पादपम् ॥६-२४-३७॥",
  "कदा शोणितदिग्धाङ्गं दीप्तैः कार्मुकविच्युतैः ।\nशरैरादीपयिष्यामि उल्काभिरिव कुञ्जरम् ॥६-२४-३८॥",
  "तच्चास्य बलमादास्ये बलेन महता वृतः ।\nज्योतिषामिव सर्वेषां प्रभामुद्यन् दिवाकरः ॥६-२४-३९॥",
  "सागरस्येव मे वेगो मारुतस्येव मे बलम् ।\nन च दाशरथिर्वेद तेन मां योद्धुमिच्छति ॥६-२४-४०॥",
  "न मे तूणीशयान् बाणान् सविषानिव पन्नगान् ।\nरामः पश्यति संग्रामे तेन मां योद्धुमिच्छति ॥६-२४-४१॥",
  "न जानाति पुरा वीर्यं मम युद्धे स राघवः ।\nमम चापमयीं वीणां शरकोणैः प्रवादिताम् ॥६-२४-४२॥",
  "ज्याशब्दतुमुलां घोरामार्तगीतमहास्वनाम् ।\nनाराचतलसंनादां नदीमहितवाहिनीम् ।\nअवगाह्य महारङ्गं वादयिष्याम्यहं रणे ॥६-२४-४३॥",
  "न वासवेनापि सहस्रचक्षुषा युद्धेऽस्मि शक्यो वरुणेन वा स्वयम् ।\nयमेन वा धर्षयितुं शराग्निना महाहवे वैश्रवणेन वा पुनः ॥६-२४-४४॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुर्विंशः सर्गः ॥६-२४॥"
]