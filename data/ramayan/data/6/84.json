[
  "श्रीमद्वाल्मीकीयरामायणे युद्धकाण्डे इन्द्रजिन्मायाविवरणम् नाम चतुरशीतितमः सर्गः ॥६-८४॥",
  "राममाश्वासमाने तु लक्ष्मणे भ्रातृवत्सले ।\nनिक्षिप्य गुल्मान् स्वस्थाने तत्रागच्छद् विभीषणः ॥६-८४-१॥",
  "नानाप्रहरणैर्वीरैश्चतुर्भिरभिसंवृतः ।\nनीलाञ्जनचयाकारैर्मातंगैरिव यूथपैः ॥६-८४-२॥",
  "सोऽभिगम्य महात्मानं राघवं शोकलालसम् ।\nवानरांश्चापि ददृशे बाष्पपर्याकुलेक्षणान् ॥६-८४-३॥",
  "राघवं च महात्मानमिक्ष्वाकुकुलनन्दनम् ।\nददर्श मोहमापन्नं लक्ष्मणस्याङ्कमाश्रितम् ॥६-८४-४॥",
  "व्रीडितं शोकसंतप्तं दृष्ट्वा रामं विभीषणः ।\nअन्तर्दुःखेन दीनात्मा किमेतदिति सोऽब्रवीत् ॥६-८४-५॥",
  "विभीषणमुखं दृष्ट्वा सुग्रीवं तांश्च वानरान् ।\nलक्ष्मणोवाच मन्दार्थमिदं बाष्पपरिप्लुतः ॥६-८४-६॥",
  "हता इन्द्रजिता सीता इति श्रुत्वैव राघवः ।\nहनूमद्वचनात् सौम्य ततो मोहमुपाश्रितः ॥६-८४-७॥",
  "कथयन्तं तु सौमित्रिं संनिवार्य विभीषणः ।\nपुष्कलार्थमिदं वाक्यं विसंज्ञं राममब्रवीत् ॥६-८४-८॥",
  "मनुजेन्द्रार्तरूपेण यदुक्तस्त्वं हनूमता ।\nतदयुक्तमहं मन्ये सागरस्येव शोषणम् ॥६-८४-९॥",
  "अभिप्रायं तु जानामि रावणस्य दुरात्मनः ।\nसीतां प्रति महाबाहो न च घातं करिष्यति ॥६-८४-१०॥",
  "याच्यमानः सुबहुशो मया हितचिकीर्षुणा ।\nवैदेहीमुत्सृजस्वेति न च तत् कृतवान् वचः ॥६-८४-११॥",
  "नैव साम्ना न दानेन न भेदेन कुतो युधा ।\nसा द्रष्टुमपि शक्येत नैव चान्येन केनचित् ॥६-८४-१२॥",
  "वानरान् मोहयित्वा तु प्रतियातः स राक्षसः ।\nमायामयीं महाबाहो तां विद्धि जनकात्मजाम् ॥६-८४-१३॥",
  "चैत्यं निकुम्भिलामद्य प्राप्य होमं करिष्यति ।\nहुतवानुपयातो हि देवैरपि सवासवैः ॥६-८४-१४॥",
  "दुराधर्षो भवत्येष संग्रामे रावणात्मजः ।\nतेन मोहयता नूनमेषा माया प्रयोजिता ॥६-८४-१५॥",
  "विघ्नमन्विच्छता तत्र वानराणां पराक्रमे ।\nससैन्यास्तत्र गच्छामो यावत्तन्न समाप्यते ॥६-८४-१६॥",
  "त्यजैनं नरशार्दूल मिथ्या संतापमागतम् ।\nसीदते हि बलं सर्वं दृष्ट्वा त्वां शोककर्शितम् ॥६-८४-१७॥",
  "इह त्वं स्वस्थहृदयस्तिष्ठ सत्त्वसमुच्छ्रितः ।\nलक्ष्मणं प्रेषयास्माभिः सह सैन्यानुकर्षिभिः ॥६-८४-१८॥",
  "एष तं नरशार्दूलो रावणिं निशितैः शरैः ।\nत्याजयिष्यति तत्कर्म ततो वध्यो भविष्यति ॥६-८४-१९॥",
  "तस्यैते निशितास्तीक्ष्णाः पत्रिपत्राङ्गवाजिनः ।\nपतत्त्रिण इवासौम्याः शराः पास्यन्ति शोणितम् ॥६-८४-२०॥",
  "तत् संदिश महाबाहो लक्ष्मणं शुभलक्षणम् ।\nराक्षसस्य विनाशाय वज्रं वज्रधरो यथा ॥६-८४-२१॥",
  "मनुजवर न कालविप्रकर्षोरिपुनिधनं प्रति यत्क्षमोऽद्य कर्तुम् ।\nत्वमतिसृज रिपोर्वधाय वज्रंदिविजरिपोर्मथने यथा महेन्द्रः ॥६-८४-२२॥",
  "समाप्तकर्मा हि स राक्षसर्षभोभवत्यदृश्यः समरे सुरासुरैः ।\nयुयुत्सता तेन समाप्तकर्मणाभवेत् सुराणामपि संशयो महान् ॥६-८४-२३॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुरशीतितमः सर्गः ॥६-८४॥"
]