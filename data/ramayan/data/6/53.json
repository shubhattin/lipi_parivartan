[
  "अथ श्रीमद्वाल्मीकीयरामायणे युद्धकाण्डे वज्रदंष्ट्रयुद्धम् नाम त्रिपञ्चाशः सर्गः ॥६-५३॥",
  "धूम्राक्षं निहतं श्रुत्वा रावणो राक्षसेश्वरः ।\nक्रोधेन महताऽऽविष्टो निःश्वसन्नुरगो यथा ॥६-५३-१॥",
  "दीर्घमुष्णं विनिःश्वस्य क्रोधेन कलुषीकृतः ।\nअब्रवीद् राक्षसं क्रूरं वज्रदंष्ट्रं महाबलम् ॥६-५३-२॥",
  "गच्छ त्वं वीर निर्याहि राक्षसैः परिवारितः ।\nजहि दाशरथिं रामं सुग्रीवं वानरैः सह ॥६-५३-३॥",
  "तथेत्युक्त्वा द्रुततरं मायावी राक्षसेश्वरः ।\nनिर्जगाम बलैः सार्धं बहुभिः परिवारितः ॥६-५३-४॥",
  "नागैरश्वैः खरैरुष्ट्रैः संयुक्तः सुसमाहितः ।\nपताकाध्वजचित्रैश्च बहुभिः समलंकृतः ॥६-५३-५॥",
  "ततो विचित्रकेयूरमुकुटेन विभूषितः ।\nतनुत्रं स समावृत्य सधनुर्निर्ययौ द्रुतम् ॥६-५३-६॥",
  "पताकालंकृतं दीप्तं तप्तकाञ्चनभूषितम् ।\nरथं प्रदक्षिणं कृत्वा समारोहच्चमूपतिः ॥६-५३-७॥",
  "ऋष्टिभिस्तोमरैश्चित्रैः श्लक्ष्णैश्च मुसलैरपि ।\nभिन्दिपालैश्च चापैश्च शक्तिभिः पट्टिशैरपि ॥६-५३-८॥",
  "खड्गैश्चक्रैर्गदाभिश्च निशितैश्च परश्वधैः ।\nपदातयश्च निर्यान्ति विविधाः शस्त्रपाणयः ॥६-५३-९॥",
  "विचित्रवाससः सर्वे दीप्ता राक्षसपुङ्गवाः ।\nगजा महोत्कटाः शूराश्चलन्त इव पर्वताः ॥६-५३-१०॥",
  "ते युद्धकुशला रूढास्तोमराङ्कुशपाणिभिः ।\nअन्ये लक्षणसंयुक्ताः शूरारूढा महाबलाः ॥६-५३-११॥",
  "तद् राक्षसबलं सर्वं विप्रस्थितमशोभत ।\nप्रावृट्काले यथा मेघा नर्दमानाः सविद्युतः ॥६-५३-१२॥",
  "निःसृता दक्षिणद्वारादङ्गदो यत्र यूथपः ।\nतेषां निष्क्रममाणानामशुभं समजायत ॥६-५३-१३॥",
  "आकाशाद् विघनात् तीव्रा उल्काश्चाभ्यपतंस्तदा ।\nवमन्तः पावकज्वालाः शिवा घोरा ववाशिरे ॥६-५३-१४॥",
  "व्याहरन्त मृगा घोरा रक्षसां निधनं तदा ।\nसमापतन्तो योधास्तु प्रास्खलंस्तत्र दारुणम् ॥६-५३-१५॥",
  "एतानौत्पातिकान् दृष्ट्वा वज्रदंष्ट्रो महाबलः ।\nधैर्यमालम्ब्य तेजस्वी निर्जगाम रणोत्सुकः ॥६-५३-१६॥",
  "तांस्तु विद्रवतो दृष्ट्वा वानरा जितकाशिनः ।\nप्रणेदुः सुमहानादान् दिशः शब्देन पूरयन् ॥६-५३-१७॥",
  "ततः प्रवृत्तं तुमुलं हरीणां राक्षसैः सह ।\nघोराणां भीमरूपाणामन्योन्यवधकाङ्क्षिणाम् ॥६-५३-१८॥",
  "निष्पतन्तो महोत्साहा भिन्नदेहशिरोधराः ।\nरुधिरोक्षितसर्वाङ्गा न्यपतन् धरणीतले ॥६-५३-१९॥",
  "केचिदन्योन्यमासाद्य शूराः परिघबाहवः ।\nचिक्षिपुर्विविधान् शस्त्रान् समरेष्वनिवर्तिनः ॥६-५३-२०॥",
  "द्रुमाणां च शिलानां च शस्त्राणां चापि निःस्वनः ।\nश्रूयते सुमहांस्तत्र घोरो हृदयभेदनः ॥६-५३-२१॥",
  "रथनेमिस्वनस्तत्र धनुषश्चापि घोरवत् ।\nशङ्खभेरीमृदङ्गानां बभूव तुमुलः स्वनः ॥६-५३-२२॥",
  "केचिदस्त्राणि संत्यज्य बाहुयुद्धमकुर्वत ॥६-५३-२३॥",
  "तलैश्च चरणैश्चापि मुष्टिभिश्च द्रुमैरपि ।\nजानुभिश्च हताः केचिद् भग्नदेहाश्च राक्षसाः ।\nशिलाभिश्चूर्णिताः केचिद् वानरैर्युद्धदुर्मदैः ॥६-५३-२४॥",
  "वज्रदंष्ट्रो भृशं बाणै रणे वित्रासयन् हरीन् ।\nचचार लोकसंहारे पाशहस्त इवान्तकः ॥६-५३-२५॥",
  "बलवन्तोऽस्त्रविदुषो नानाप्रहरणा रणे ।\nजघ्नुर्वानरसैन्यानि राक्षसाः क्रोधर्मूच्छिताः ॥६-५३-२६॥",
  "जघ्ने तान् राक्षसान् सर्वान् धृष्टो वालिसुतो रणे ।\nक्रोधेन द्विगुणाविष्टः संवर्तक इवानलः ॥६-५३-२७॥",
  "तान् राक्षसगणान् सर्वान् वृक्षमुद्यम्य वीर्यवान् ।\nअङ्गदः क्रोधताम्राक्षः सिंहः क्षुद्रमृगानिव ॥६-५३-२८॥",
  "चकार कदनं घोरं शक्रतुल्यपराक्रमः ।\nअङ्गदाभिहतास्तत्र राक्षसा भीमविक्रमाः ॥६-५३-२९॥",
  "विभिन्नशिरसः पेतुर्निकृत्ता इव पादपाः ।\nरथैश्चित्रैर्ध्वजैरश्वैः शरीरैर्हरिरक्षसाम् ॥६-५३-३०॥",
  "रुधिरौघेण संछन्ना भूमिर्भयकरी तदा ।\nहारकेयूरवस्त्रैश्च शस्त्रैश्च समलंकृता ॥६-५३-३१॥",
  "भूमिर्भाति रणे तत्र शारदीव यथा निशा ।\nअङ्गदस्य च वेगेन तद् राक्षसबलं महत् ।\nप्राकम्पत तदा तत्र पवनेनाम्बुदो यथा ॥६-५३-३२॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे वज्रदंष्ट्रयुद्धम् नाम त्रिपञ्चाशः सर्गः ॥६-५३॥"
]