[
  "श्रीमद्वाल्मीकीयरामायणे युद्धकाण्डे रामाभिषेणनम् नाम चतुर्थः सर्गः ॥६-४॥",
  "श्रुत्वा हनूमतो वाक्यं यथावदनुपूर्वशः ।\nततोऽब्रवीन्महातेजा रामः सत्यपराक्रमः ॥६-४-१॥",
  "यन्निवेदयसे लङ्कां पुरीं भीमस्य रक्षसः ।\nक्षिप्रमेनां वधिष्यामि सत्यमेतद् ब्रवीमि ते ॥६-४-२॥",
  "अस्मिन् मुहूर्ते सुग्रीव प्रयाणमभिरोचय ।\nयुक्तो मुहूर्ते विजये प्राप्तो मध्यं दिवाकरः ॥६-४-३॥",
  "सीतां हृत्वा तु तद् यातु क्वासौ यास्यति जीवितः ।\nसीता श्रुत्वाभियानं मे आशामेष्यति जीविते ।\nजीवितान्तेऽमृतं स्पृष्ट्वा पीत्वामृतमिवातुरः ॥६-४-४॥",
  "उत्तराफाल्गुनी ह्यद्य श्वस्तु हस्तेन योक्ष्यते ।\nअभिप्रयाम सुग्रीव सर्वानीकसमावृताः ॥६-४-५॥",
  "निमित्तानि च पश्यामि यानि प्रादुर्भवन्ति वै ।\nनिहत्य रावणं सीतामानयिष्यामि जानकीम् ॥६-४-६॥",
  "उपरिष्टाद्धि नयनं स्फुरमाणमिमं मम ।\nविजयं समनुप्राप्तं शंसतीव मनोरथम् ॥६-४-७॥",
  "ततो वानरराजेन लक्ष्मणेन सुपूजितः ।\nउवाच रामो धर्मात्मा पुनरप्यर्थकोविदः ॥६-४-८॥",
  "अग्रे यातु बलस्यास्य नीलो मार्गमवेक्षितुम् ।\nवृतः शतसहस्रेण वानराणां तरस्विनाम् ॥६-४-९॥",
  "फलमूलवता नील शीतकाननवारिणा ।\nपथा मधुमता चाशु सेनां सेनापते नय ॥६-४-१०॥",
  "दूषयेयुर्दुरात्मानः पथि मूलफलोदकम् ।\nराक्षसाः पथि रक्षेथास्तेभ्यस्त्वं नित्यमुद्यतः ॥६-४-११॥",
  "निम्नेषु वनदुर्गेषु वनेषु च वनौकसः ।\nअभिप्लुत्याभिपश्येयुः परेषां निहितं बलम् ॥६-४-१२॥",
  "यत्तु फल्गु बलं किंचित् तदत्रैवोपपद्यताम् ।\nएतद्धि कृत्यं घोरं नो विक्रमेण प्रयुज्यताम् ॥६-४-१३॥",
  "सागरौघनिभं भीममग्रानीकं महाबलाः ।\nकपिसिंहाः प्रकर्षन्तु शतशोऽथ सहस्रशः ॥६-४-१४॥",
  "गजश्च गिरिसंकाशो गवयश्च महाबलः ।\nगवाक्षश्चाग्रतो यातु गवां दृप्त इवर्षभः ॥६-४-१५॥",
  "यातु वानरवाहिन्या वानरः प्लवतां पतिः ।\nपालयन् दक्षिणं पार्श्वमृषभो वानरर्षभः ॥६-४-१६॥",
  "गन्धहस्तीव दुर्धर्षस्तरस्वी गन्धमादनः ।\nयातु वानरवाहिन्याः सव्यं पार्श्वमधिष्ठितः ॥६-४-१७॥",
  "यास्यामि बलमध्येऽहं बलौघमभिहर्षयन् ।\nअधिरुह्य हनूमन्तमैरावतमिवेश्वरः ॥६-४-१८॥",
  "अङ्गदेनैष संयातु लक्ष्मणश्चान्तकोपमः ।\nसार्वभौमेन भूतेशो द्रविणाधिपतिर्यथा ॥६-४-१९॥",
  "जाम्बवांश्च सुषेणश्च वेगदर्शी च वानरः ।\nऋक्षराजो महाबाहुः कुक्षिं रक्षन्तु ते त्रयः ॥६-४-२०॥",
  "राघवस्य वचः श्रुत्वा सुग्रीवो वाहिनीपतिः ।\nव्यादिदेश महावीर्यो वानरान् वानरर्षभः ॥६-४-२१॥",
  "ते वानरगणाः सर्वे समुत्पत्य महौजसः ।\nगुहाभ्यः शिखरेभ्यश्च आशु पुप्लुविरे तदा ॥६-४-२२॥",
  "ततो वानरराजेन लक्ष्मणेन च पूजितः ।\nजगाम रामो धर्मात्मा ससैन्यो दक्षिणां दिशम् ॥६-४-२३॥",
  "शतैः शतसहस्रैश्च कोटिभिश्चायुतैरपि ।\nवारणाभैश्च हरिभिर्ययौ परिवृतस्तदा ॥६-४-२४॥",
  "तं यान्तमनुयान्ती सा महती हरिवाहिनी ।\nहृष्टाः प्रमुदिताः सर्वे सुग्रीवेणापि पालिताः ॥६-४-२५॥",
  "आप्लवन्तः प्लवन्तश्च गर्जन्तश्च प्लवंगमाः ।\nक्ष्वेलन्तो निनदन्तश्च जग्मुर्वै दक्षिणां दिशम् ॥६-४-२६॥",
  "भक्षयन्तः सुगन्धीनि मधूनि च फलानि च ।\nउद्वहन्तो महावृक्षान् मञ्जरीपुञ्जधारिणः ॥६-४-२७॥",
  "अन्योन्यं सहसा दृप्ता निर्वहन्ति क्षिपन्ति च ।\nपतन्तश्चोत्पतन्त्यन्ये पातयन्त्यपरे परान् ॥६-४-२८॥",
  "रावणो नो निहन्तव्यः सर्वे च रजनीचराः ।\nइति गर्जन्ति हरयो राघवस्य समीपतः ॥६-४-२९॥",
  "पुरस्तादृषभो नीलो वीरः कुमुद एव च ।\nपन्थानं शोधयन्ति स्म वानरैर्बहुभिः सह ॥६-४-३०॥",
  "मध्ये तु राजा सुग्रीवो रामो लक्ष्मण एव च ।\nबलिभिर्बहुभिर्भीमैर्वृतः शत्रुनिबर्हणः ॥६-४-३१॥",
  "हरिः शतबलिर्वीरः कोटिभिर्दशभिर्वृतः ।\nसर्वामेको ह्यवष्टभ्य ररक्ष हरिवाहिनीम् ॥६-४-३२॥",
  "कोटीशतपरीवारः केसरी पनसो गजः ।\nअर्कश्च बहुभिः पार्श्वमेकं तस्याभिरक्षति ॥६-४-३३॥",
  "सुषेणो जाम्बवांश्चैव ऋक्षैर्बहुभिरावृतौ ।\nसुग्रीवं पुरतः कृत्वा जघनं संररक्षतुः ॥६-४-३४॥",
  "तेषां सेनापतिर्वीरो नीलो वानरपुंगवः ।\nसम्पतन् प्लवतां श्रेष्ठस्तद् बलं पर्यवारयत् ॥६-४-३५॥",
  "दरीमुखः प्रजङ्घश्च जम्भोऽथ रभसः कपिः ।\nसर्वतश्च ययुर्वीरास्त्वरयन्तः प्लवंगमान् ॥६-४-३६॥",
  "एवं ते हरिशार्दूला गच्छन्ति बलदर्पिताः ।\nअपश्यन्त गिरिश्रेष्ठं सह्यं गिरिशतायुतम् ॥६-४-३७॥",
  "सरांसि च सुफुल्लानि तटाकानि वराणि च ।\nरामस्य शासनं ज्ञात्वा भीमकोपस्य भीतवत् ॥६-४-३८॥",
  "वर्जयन् नागराभ्याशांस्तथा जनपदानपि ।\nसागरौघनिभं भीमं तद् वानरबलं महत् ॥६-४-३९॥",
  "निःससर्प महाघोरं भीमघोषमिवार्णवम् ।\nतस्य दाशरथेः पार्श्वे शूरास्ते कपिकुञ्जराः ॥६-४-४०॥",
  "तूर्णमापुप्लुवुः सर्वे सदश्वा इव चोदिताः ।\nकपिभ्यामुह्यमानौ तौ शुशुभाते नरर्षभौ ॥६-४-४१॥",
  "महद्भ्यामिव संस्पृष्टौ ग्रहाभ्यां चन्द्रभास्करौ ।\nततो वानरराजेन लक्ष्मणेन सुपूजितः ॥६-४-४२॥",
  "जगाम रामो धर्मात्मा ससैन्यो दक्षिणां दिशम् ।\nतमङ्गदगतो रामं लक्ष्मणः शुभया गिरा ॥६-४-४३॥",
  "उवाच परिपूर्णार्थं पूर्णार्थप्रतिभानवान् ।\nहृतामवाप्य वैदेहीं क्षिप्रं हत्वा च रावणम् ॥६-४-४४॥",
  "समृद्धार्थः समृद्धार्थामयोध्यां प्रतियास्यसि ।\nमहान्ति च निमित्तानि दिवि भूमौ च राघव ॥६-४-४५॥",
  "शुभानि तव पश्यामि सर्वाण्येवार्थसिद्धये ।\nअनुवाति शिवो वायुः सेनां मृदुहितः सुखः ॥६-४-४६॥",
  "पूर्णवल्गुस्वराश्चेमे प्रवदन्ति मृगद्विजाः ।\nप्रसन्नाश्च दिशः सर्वा विमलश्च दिवाकरः ॥६-४-४७॥",
  "उशना च प्रसन्नार्चिरनु त्वां भार्गवो गतः ।\nब्रह्मराशिर्विशुद्धश्च शुद्धाश्च परमर्षयः ।\nअर्चिष्मन्तः प्रकाशन्ते ध्रुवं सर्वे प्रदक्षिणम् ॥६-४-४८॥",
  "त्रिशङ्कुर्विमलो भाति राजर्षिः सपुरोहितः ।\nपितामहः पुरोऽस्माकमिक्ष्वाकूणां महात्मनाम् ॥६-४-४९॥",
  "विमले च प्रकाशेते विशाखे निरुपद्रवे ।\nनक्षत्रं परमस्माकमिक्ष्वाकूणां महात्मनाम् ॥६-४-५०॥",
  "नैर्ऋतं नैर्ऋतानां च नक्षत्रमतिपीड्यते ।\nमूलो मूलवता स्पृष्टो धूप्यते धूमकेतुना ॥६-४-५१॥",
  "सर्वं चैतद् विनाशाय राक्षसानामुपस्थितम् ।\nकाले कालगृहीतानां नक्षत्रं ग्रहपीडितम् ॥६-४-५२॥",
  "प्रसन्नाः सुरसाश्चापो वनानि फलवन्ति च ।\nप्रवान्ति नाधिका गन्धा यथर्तुकुसुमा द्रुमाः ॥६-४-५३॥",
  "व्यूढानि कपिसैन्यानि प्रकाशन्तेऽधिकं प्रभो ।\nदेवानामिव सैन्यानि संग्रामे तारकामये ।\nएवमार्य समीक्ष्यैतत् प्रीतो भवितुमर्हसि ॥६-४-५४॥",
  "इति भ्रातरमाश्वास्य हृष्टः सौमित्रिरब्रवीत् ।\nअथावृत्य महीं कृत्स्नां जगाम हरिवाहिनी ॥६-४-५५॥",
  "ऋक्षवानरशार्दूलैर्नखद्रंष्ट्रायुधैरपि ।\nकराग्रैश्चरणाग्रैश्च वानरैरुद्धतं रजः ॥६-४-५६॥",
  "भीममन्तर्दधे लोकं निवार्य सवितुः प्रभाम् ।\nसपर्वतवनाकाशं दक्षिणां हरिवाहिनी ॥६-४-५७॥",
  "छादयन्ती ययौ भीमा द्यामिवाम्बुदसंततिः ।\nउत्तरन्त्याश्च सेनायाः सततं बहुयोजनम् ॥६-४-५८॥",
  "नदीस्रोतांसि सर्वाणि सस्यन्दुर्विपरीतवत् ।\nसरांसि विमलाम्भांसि द्रुमाकीर्णांश्च पर्वतान् ॥६-४-५९॥",
  "समान् भूमिप्रदेशांश्च वनानि फलवन्ति च ।\nमध्येन च समन्ताच्च तिर्यक् चाधश्च साविशत् ॥६-४-६०॥",
  "समावृत्य महीं कृत्स्नां जगाम महती चमूः ।\nते हृष्टवदनाः सर्वे जग्मुर्मारुतरंहसः ॥६-४-६१॥",
  "हरयो राघवस्यार्थे समारोपितविक्रमाः ।\nहर्षं वीर्यं बलोद्रेकान् दर्शयन्तः परस्परम् ॥६-४-६२॥",
  "यौवनोत्सेकजाद् दर्पाद् विविधांश्चक्रुरध्वनि ।\nतत्र केचिद् द्रुतं जग्मुरुत्पेतुश्च तथापरे ॥६-४-६३॥",
  "केचित् किलकिलां चक्रुर्वानरा वनगोचराः ।\nप्रास्फोटयंश्च पुच्छानि संनिजघ्नुः पदान्यपि ॥६-४-६४॥",
  "भुजान् विक्षिप्य शैलांश्च द्रुमानन्ये बभञ्जिरे ।\nआरोहन्तश्च शृङ्गाणि गिरीणां गिरिगोचराः ॥६-४-६५॥",
  "महानादान् प्रमुञ्चन्ति क्ष्वेडामन्ये प्रचक्रिरे ।\nऊरुवेगैश्च ममृदुर्लताजालान्यनेकशः ॥६-४-६६॥",
  "जृम्भमाणाश्च विक्रान्ता विचिक्रीडुः शिलाद्रुमैः ।\nततः शतसहस्रैश्च कोटिभिश्च सहस्रशः ॥६-४-६७॥",
  "वानराणां सुघोराणां श्रीमत्परिवृता मही ।\nसा स्म याति दिवारात्रं महती हरिवाहिनी ॥६-४-६८॥",
  "प्रहृष्टमुदिताः सर्वे सुग्रीवेणाभिपालिताः ।\nवानरास्त्वरिता यान्ति सर्वे युद्धाभिनन्दिनः ।\nप्रमोक्षयिषवः सीतां मुहूर्तं क्वापि नावसन् ॥६-४-६९॥",
  "ततः पादपसम्बाधं नानावनसमायुतम् ।\nसह्यपर्वतमासाद्य वानरास्ते समारुहन् ॥६-४-७०॥",
  "काननानि विचित्राणि नदीप्रस्रवणानि च ।\nपश्यन्नपि ययौ रामः सह्यस्य मलयस्य च ॥६-४-७१॥",
  "चम्पकांस्तिलकांश्चूतानशोकान् सिन्दुवारकान् ।\nतिनिशान् करवीरांश्च भञ्जन्ति स्म प्लवंगमाः ॥६-४-७२॥",
  "अङ्कोलांश्च करञ्जांश्च प्लक्षन्यग्रोधपादपान् ।\nजम्बूकामलकान् नीपान् भञ्जन्ति स्म प्लवंगमाः ॥६-४-७३॥",
  "प्रस्तरेषु च रम्येषु विविधाः काननद्रुमाः ।\nवायुवेगप्रचलिताः पुष्पैरवकिरन्ति तान् ॥६-४-७४॥",
  "मारुतः सुखसंस्पर्शो वाति चन्दनशीतलः ।\nषट्पदैरनुकूजद्भिर्वनेषु मधुगन्धिषु ॥६-४-७५॥",
  "अधिकं शैलराजस्तु धातुभिस्तु विभूषितः ।\nधातुभ्यः प्रसृतो रेणुर्वायुवेगेन घट्टितः ॥६-४-७६॥",
  "सुमहद्वानरानीकं छादयामास सर्वतः ।\nगिरिप्रस्थेषु रम्येषु सर्वतः सम्प्रपुष्पिताः ॥६-४-७७॥",
  "केतक्यः सिन्दुवाराश्च वासन्त्यश्च मनोरमाः ।\nमाधव्यो गन्धपूर्णाश्च कुन्दगुल्माश्च पुष्पिताः ॥६-४-७८॥",
  "चिरिबिल्वा मधूकाश्च वञ्जुला बकुलास्तथा ।\nरञ्जकास्तिलकाश्चैव नागवृक्षाश्च पुष्पिताः ॥६-४-७९॥",
  "चूताः पाटलिकाश्चैव कोविदाराश्च पुष्पिताः ।\nमुचुलिन्दार्जुनाश्चैव शिंशपाः कुटजास्तथा ॥६-४-८०॥",
  "हिन्तालास्तिनिशाश्चैव चूर्णका नीपकास्तथा ।\nनीलाशोकाश्च सरला अङ्कोलाः पद्मकास्तथा ॥६-४-८१॥",
  "प्रीयमाणैः प्लवंगैस्तु सर्वे पर्याकुलीकृताः ।\nवाप्यस्तस्मिन् गिरौ रम्याः पल्वलानि तथैव च ॥६-४-८२॥",
  "चक्रवाकानुचरिताः कारण्डवनिषेविताः ।\nप्लवैः क्रौञ्चैश्च संकीर्णा वराहमृगसेविताः ॥६-४-८३॥",
  "ऋक्षैस्तरक्षुभिः सिंहैः शार्दूलैश्च भयावहैः ।\nव्यालैश्च बहुभिर्भीमैः सेव्यमानाः समन्ततः ॥६-४-८४॥",
  "पद्मैः सौगन्धिकैः फुल्लैः कुमुदैश्चोत्पलैस्तथा ।\nवारिजैर्विविधैः पुष्पै रम्यास्तत्र जलाशयाः ॥६-४-८५॥",
  "तस्य सानुषु कूजन्ति नानाद्विजगणास्तथा ।\nस्नात्वा पीत्वोदकान्यत्र जले क्रीडन्ति वानराः ॥६-४-८६॥",
  "अन्योन्यं प्लावयन्ति स्म शैलमारुह्य वानराः ।\nफलान्यमृतगन्धीनि मूलानि कुसुमानि च ॥६-४-८७॥",
  "बभञ्जुर्वानरास्तत्र पादपानां मदोत्कटाः ।\nद्रोणमात्रप्रमाणानि लम्बमानानि वानराः ॥६-४-८८॥",
  "ययुः पिबन्तः स्वस्थास्ते मधूनि मधुपिङ्गलाः ।\nपादपानवभञ्जन्तो विकर्षन्तस्तथा लताः ॥६-४-८९॥",
  "विधमन्तो गिरिवरान् प्रययुः प्लवगर्षभाः ।\nवृक्षेभ्योऽन्ये तु कपयो नदन्तो मधु दर्पिताः ॥६-४-९०॥",
  "अन्ये वृक्षान् प्रपद्यन्ते प्रपिबन्त्यपि चापरे ।\nबभूव वसुधा तैस्तु सम्पूर्णा हरिपुङ्गवैः ।\nयथा कमलकेदारैः पक्वैरिव वसुंधरा ॥६-४-९१॥",
  "महेन्द्रमथ सम्प्राप्य रामो राजीवलोचनः ।\nआरुरोह महाबाहुः शिखरं द्रुमभूषितम् ॥६-४-९२॥",
  "ततः शिखरमारुह्य रामो दशरथात्मजः ।\nकूर्ममीनसमाकीर्णमपश्यत् सलिलाशयम् ॥६-४-९३॥",
  "ते सह्यं समतिक्रम्य मलयं च महागिरिम् ।\nआसेदुरानुपूर्व्येण समुद्रं भीमनिःस्वनम् ॥६-४-९४॥",
  "अवरुह्य जगामाशु वेलावनमनुत्तमम् ।\nरामो रमयतां श्रेष्ठः ससुग्रीवः सलक्ष्मणः ॥६-४-९५॥",
  "अथ धौतोपलतलां तोयौघैः सहसोत्थितैः ।\nवेलामासाद्य विपुलां रामो वचनमब्रवीत् ॥६-४-९६॥",
  "एते वयमनुप्राप्ताः सुग्रीव वरुणालयम् ।\nइहेदानीं विचिन्ता सा या नः पूर्वमुपस्थिता ॥६-४-९७॥",
  "अतः परमतीरोऽयं सागरः सरितां पतिः ।\nन चायमनुपायेन शक्यस्तरितुमर्णवः ॥६-४-९८॥",
  "तदिहैव निवेशोऽस्तु मन्त्रः प्रस्तूयतामिह ।\nयथेदं वानरबलं परं पारमवाप्नुयात् ॥६-४-९९॥",
  "इतीव स महाबाहुः सीताहरणकर्शितः ।\nरामः सागरमासाद्य वासमाज्ञापयत् तदा ॥६-४-१००॥",
  "सर्वाः सेना निवेश्यन्तां वेलायां हरिपुङ्गव ।\nसम्प्राप्तो मन्त्रकालो नः सागरस्येह लङ्घने ॥६-४-१०१॥",
  "स्वां स्वां सेनां समुत्सृज्य मा च कश्चित् कुतो व्रजेत् ।\nगच्छन्तु वानराः शूरा ज्ञेयं छन्नं भयं च नः ॥६-४-१०२॥",
  "रामस्य वचनं श्रुत्वा सुग्रीवः सहलक्ष्मणः ।\nसेनां निवेशयत् तीरे सागरस्य द्रुमायुते ॥६-४-१०३॥",
  "विरराज समीपस्थं सागरस्य च तद् बलम् ।\nमधुपाण्डुजलः श्रीमान् द्वितीय इव सागरः ॥६-४-१०४॥",
  "वेलावनमुपागम्य ततस्ते हरिपुङ्गवाः ।\nनिविष्टाश्च परं पारं काङ्क्षमाणा महोदधेः ॥६-४-१०५॥",
  "तेषां निविशमानानां सैन्यसंनाहनिःस्वनः ।\nअन्तर्धाय महानादमर्णवस्य प्रशुश्रुवे ॥६-४-१०६॥",
  "सा वानराणां ध्वजिनी सुग्रीवेणाभिपालिता ।\nत्रिधा निविष्टा महती रामस्यार्थपराभवत् ॥६-४-१०७॥",
  "सा महार्णवमासाद्य हृष्टा वानरवाहिनी ।\nवायुवेगसमाधूतं पश्यमाना महार्णवम् ॥६-४-१०८॥",
  "दूरपारमसम्बाधं रक्षोगणनिषेवितम् ।\nपश्यन्तो वरुणावासं निषेदुर्हरियूथपाः ॥६-४-१०९॥",
  "चण्डनक्रग्राहघोरं क्षपादौ दिवसक्षये ।\nहसन्तमिव फेनौघैर्नृत्यन्तमिव चोर्मिभिः ॥६-४-११०॥",
  "चन्द्रोदये समुद्भूतं प्रतिचन्द्रसमाकुलम् ।\nचण्डानिलमहाग्राहैः कीर्णं तिमितिमिंगिलैः ॥६-४-१११॥",
  "दीप्तभोगैरिवाकीर्णं भुजङ्गैर्वरुणालयम् ।\nअवगाढं महासत्त्वैर्नानाशैलसमाकुलम् ॥६-४-११२॥",
  "सुदुर्गं दुर्गमार्गं तमगाधमसुरालयम् ।\nमकरैर्नागभोगैश्च विगाढा वातलोलिताः ।\nउत्पेतुश्च निपेतुश्च प्रहृष्टा जलराशयः ॥६-४-११३॥",
  "अग्निचूर्णमिवाविद्धं भास्वराम्बुमहोरगम् ।\nसुरारिनिलयं घोरं पातालविषयं सदा ॥६-४-११४॥",
  "सागरं चाम्बरप्रख्यमम्बरं सागरोपमम् ।\nसागरं चाम्बरं चेति निर्विशेषमदृश्यत ॥६-४-११५॥",
  "सम्पृक्तं नभसाप्यम्भः सम्पृक्तं च नभोऽम्भसा ।\nतादृग्रूपे स्म दृश्येते तारारत्नसमाकुले ॥६-४-११६॥",
  "समुत्पतितमेघस्य वीचिमालाकुलस्य च ।\nविशेषो न द्वयोरासीत् सागरस्याम्बरस्य च ॥६-४-११७॥",
  "अन्योन्यैरहताः सक्ताः सस्वनुर्भीमनिःस्वनाः ।\nऊर्मयः सिन्धुराजस्य महाभेर्य इवाम्बरे ॥६-४-११८॥",
  "रत्नौघजलसंनादं विषक्तमिव वायुना ।\nउत्पतन्तमिव क्रुद्धं यादोगणसमाकुलम् ॥६-४-११९॥",
  "ददृशुस्ते महात्मानो वाताहतजलाशयम् ।\nअनिलोद्धूतमाकाशे प्रवलान्तमिवोर्मिभिः ॥६-४-१२०॥",
  "ततो विस्मयमापन्ना हरयो ददृशुः स्थिताः ।\nभ्रान्तोर्मिजालसंनादं प्रलोलमिव सागरम् ॥६-४-१२१॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुर्थः सर्गः ॥६-४॥"
]