[
  "श्रीमद्वाल्मीकीयरामायणे युद्धकाण्डे सचिवोक्तिः नाम सप्तमः सर्गः ॥६-७॥",
  "इत्युक्ता राक्षसेन्द्रेण राक्षसास्ते महाबलाः ।\nऊचुः प्राञ्जलयः सर्वे रावणं राक्षसेश्वरम् ॥६-७-१॥",
  "द्विषत्पक्षमविज्ञाय नीतिबाह्यास्त्वबुद्धयः ।\nराजन् परिघशक्त्यृष्टिशूलपट्टिशकुन्तलम् ॥६-७-२॥",
  "सुमहन्नो बलं कस्माद् विषादं भजते भवान् ।\nत्वया भोगवतीं गत्वा निर्जिताः पन्नगा युधि ॥६-७-३॥",
  "कैलासशिखरावासी यक्षैर्बहुभिरावृतः ।\nसुमहत्कदनं कृत्वा वश्यस्ते धनदः कृतः ॥६-७-४॥",
  "स महेश्वरसख्येन श्लाघमानस्त्वया विभो ।\nनिर्जितः समरे रोषाल्लोकपालो महाबलः ॥६-७-५॥",
  "विनिपात्य च यक्षौघान् विक्षोभ्य विनिगृह्य च ।\nत्वया कैलासशिखराद् विमानमिदमाहृतम् ॥६-७-६॥",
  "मयेन दानवेन्द्रेण त्वद्भयात् सख्यमिच्छता ।\nदुहिता तव भार्यार्थे दत्ता राक्षसपुङ्गव ॥६-७-७॥",
  "दानवेन्द्रो महाबाहो वीर्योत्सिक्तो दुरासदः ।\nविगृह्य वशमानीतः कुम्भीनस्याः सुखावहः ॥६-७-८॥",
  "निर्जितास्ते महाबाहो नागा गत्वा रसातलम् ।\nवासुकिस्तक्षकः शङ्खो जटी च वशमाहृताः ॥६-७-९॥",
  "अक्षया बलवन्तश्च शूरा लब्धवराः पुनः ।\nत्वया संवत्सरं युद्ध्वा समरे दानवा विभो ॥६-७-१०॥",
  "स्वबलं समुपाश्रित्य नीता वशमरिंदम ।\nमायाश्चाधिगतास्तत्र बह्व्यो वै राक्षसाधिप ॥६-७-११॥",
  "शूराश्च बलवन्तश्च वरुणस्य सुता रणे ।\nनिर्जितास्ते महाभाग चतुर्विधबलानुगाः ॥६-७-१२॥",
  "मृत्युदण्डमहाग्राहं शाल्मलीद्रुममण्डितम् ।\nकालपाशमहावीचिं यमकिंकरपन्नगम् ॥६-७-१३॥",
  "महाज्वरेण दुर्धर्षं यमलोकमहार्णवम् ।\nअवगाह्य त्वया राजन् यमस्य बलसागरम् ॥६-७-१४॥",
  "जयश्च विपुलः प्राप्तो मृत्युश्च प्रतिषेधितः ।\nसुयुद्धेन च ते सर्वे लोकस्तत्र सुतोषिताः ॥६-७-१५॥",
  "क्षत्रियैर्बहुभिर्वीरैः शक्रतुल्यपराक्रमैः ।\nआसीद् वसुमती पूर्णा महद्भिरिव पादपैः ॥६-७-१६॥",
  "तेषां वीर्यगुणोत्साहैर्न समो राघवो रणे ।\nप्रसह्य ते त्वया राजन् हताः समरदुर्जयाः ॥६-७-१७॥",
  "तिष्ठ वा किं महाराज श्रमेण तव वानरान् ।\nअयमेको महाबाहुरिन्द्रजित् क्षपयिष्यति ॥६-७-१८॥",
  "अनेन च महाराज माहेश्वरमनुत्तमम् ।\nइष्ट्वा यज्ञं वरो लब्धो लोके परमदुर्लभः ॥६-७-१९॥",
  "शक्तितोमरमीनं च विनिकीर्णान्त्रशैवलम् ।\nगजकच्छपसम्बाधमश्वमण्डूकसंकुलम् ॥६-७-२०॥",
  "रुद्रादित्यमहाग्राहं मरुद्वसुमहोरगम् ।\nरथाश्वगजतोयौघं पदातिपुलिनं महत् ॥६-७-२१॥",
  "अनेन हि समासाद्य देवानां बलसागरम् ।\nगृहीतो दैवतपतिर्लङ्कां चापि प्रवेशितः ॥६-७-२२॥",
  "पितामहनियोगाच्च मुक्तः शम्बरवृत्रहा ।\nगतस्त्रिविष्टपं राजन् सर्वदेवनमस्कृतः ॥६-७-२३॥",
  "तमेव त्वं महाराज विसृजेन्द्रजितं सुतम् ।\nयावद् वानरसेनां तां सरामां नयति क्षयम् ॥६-७-२४॥",
  "राजन्नापदयुक्तेयमागता प्राकृताज्जनात् ।\nहृदि नैव त्वया कार्या त्वं वधिष्यसि राघवम् ॥६-७-२५॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्तमः सर्गः ॥६-७॥"
]