[
  "अथ श्रीमद्वाल्मीकीयरामायणे युद्धकाण्डे लङ्काभिषेणनम् नाम त्रयोविंशः सर्गः ॥६-२३॥",
  "निमित्तानि निमित्तज्ञो दृष्ट्वा लक्ष्मणपूर्वजः ।\nसौमित्रिं सम्परिष्वज्य इदं वचनमब्रवीत् ॥६-२३-१॥",
  "परिगृह्योदकं शीतं वनानि फलवन्ति च ।\nबलौघं संविभज्येमं व्यूह्य तिष्ठेम लक्ष्मण ॥६-२३-२॥",
  "लोकक्षयकरं भीमं भयं पश्याम्युपस्थितम् ।\nप्रबर्हणं प्रवीराणामृक्षवानररक्षसाम् ॥६-२३-३॥",
  "वाताश्च कलुषा वान्ति कम्पते च वसुंधरा ।\nपर्वताग्राणि वेपन्ते पतन्ति च महीरुहाः ॥६-२३-४॥",
  "मेघाः क्रव्यादसंकाशाः परुषाः परुषस्वनाः ।\nक्रूराः क्रूरं प्रवर्षन्ति मिश्रं शोणितबिन्दुभिः ॥६-२३-५॥",
  "रक्तचन्दनसंकाशा संध्या परमदारुणा ।\nज्वलतः प्रपतत्येतदादित्यादग्निमण्डलम् ॥६-२३-६॥",
  "दीना दीनस्वराः क्रूराः सर्वतो मृगपक्षिणः ।\nप्रत्यादित्यं विनर्दन्ति जनयन्तो महद्भयम् ॥६-२३-७॥",
  "रजन्यामप्रकाशस्तु संतापयति चन्द्रमाः ।\nकृष्णरक्तांशुपर्यन्तो लोकक्षय इवोदितः ॥६-२३-८॥",
  "ह्रस्वो रूक्षोऽप्रशस्तश्च परिवेषस्तु लोहितः ।\nआदित्ये विमले नीलं लक्ष्म लक्ष्मण दृश्यते ॥६-२३-९॥",
  "रजसा महता चापि नक्षत्राणि हतानि च ।\nयुगान्तमिव लोकानां पश्य शंसन्ति लक्ष्मण ॥६-२३-१०॥",
  "काकाः श्येनास्तथा नीचा गृध्राः परिपतन्ति च ।\nशिवाश्चाप्यशुभान् नादान् नदन्ति सुमहाभयान् ॥६-२३-११॥",
  "शैलैः शूलैश्च खड्गैश्च विमुक्तैः कपिराक्षसैः ।\nभविष्यत्यावृता भूमिर्मांसशोणितकर्दमा ॥६-२३-१२॥",
  "क्षिप्रमद्यैव दुर्धर्षां पुरीं रावणपालिताम् ।\nअभियाम जवेनैव सर्वैर्हरिभिरावृताः ॥६-२३-१३॥",
  "इत्येवमुक्त्वा धन्वी स रामः संग्रामधर्षणः ।\nप्रतस्थे पुरतो रामो लङ्कामभिमुखो विभुः ॥६-२३-१४॥",
  "सविभीषणसुग्रीवाः सर्वे ते वानरर्षभाः ।\nप्रतस्थिरे विनर्दन्तो धृतानां द्विषतां वधे ॥६-२३-१५॥",
  "राघवस्य प्रियार्थं तु सुतरां वीर्यशालिनाम् ।\nहरीणां कर्मचेष्टाभिस्तुतोष रघुनन्दनः ॥६-२३-१६॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे लङ्काभिषेणनम् नाम त्रयोविंशः सर्गः ॥६-२३॥"
]