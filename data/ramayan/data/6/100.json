[
  "अथ श्रीमद्वाल्मीकीयरामायणे युद्धकाण्डे रामरावणास्त्रपरम्परा नाम शततमः सर्गः ॥६-१००॥",
  "महोदरमहापार्श्वौ हतौ दृष्ट्वा स रावणः ।\nतस्मिंश्च निहते वीरे विरूपाक्षे महाबले ॥६-१००-१॥",
  "आविवेश महान् क्रोधो रावणं तु महामृधे ।\nसूतं संचोदयामास वाक्यं चेदमुवाच ह ॥६-१००-२॥",
  "निहतानाममात्यानां रुद्धस्य नगरस्य च ।\nदुःखमेवापनेष्यामि हत्वा तौ रामलक्ष्मणौ ॥६-१००-३॥",
  "रामवृक्षं रणे हन्मि सीतापुष्पफलप्रदम् ।\nप्रशाखा यस्य सुग्रीवो जाम्बवान् कुमुदो नलः ॥६-१००-४॥",
  "द्विविदश्चैव मैन्दश्च अङ्गदो गन्धमादनः ।\nहनूमांश्च सुषेणश्च सर्वे च हरियूथपाः ॥६-१००-५॥",
  "स दिशो दश घोषेण रथस्यातिरथो महान् ।\nनादयन् प्रययौ तूर्णं राघवं चाभ्यधावत ॥६-१००-६॥",
  "पूरिता तेन शब्देन सनदीगिरिकानना ।\nसंचचाल मही सर्वा त्रस्तसिंहमृगद्विजा ॥६-१००-७॥",
  "तामसं सुमहाघोरं चकारास्त्रं सुदारुणम् ।\nनिर्ददाह कपीन् सर्वांस्ते प्रपेतुः समन्ततः ॥६-१००-८॥",
  "उत्पपात रजो भूमौ तैर्भग्नैः सम्प्रधावितैः ।\nनहि तत् सहितुं शेकुर्ब्रह्मणा निर्मितं स्वयम् ॥६-१००-९॥",
  "तान्यनीकान्यनेकानि रावणस्य शरोत्तमैः ।\nदृष्ट्वा भग्नानि शतशो राघवः पर्यवस्थितः ॥६-१००-१०॥",
  "ततो राक्षसशार्दूलो विद्राव्य हरिवाहिनीम् ।\nस ददर्श ततो रामं तिष्ठन्तमपराजितम् ॥६-१००-११॥",
  "लक्ष्मणेन सह भ्रात्रा विष्णुना वासवं यथा ।\nआलिखन्तमिवाकाशमवष्टभ्य महद् धनुः ॥६-१००-१२॥",
  "पद्मपत्रविशालाक्षं दीर्घबाहुमरिंदमम् ।\nततो रामो महातेजाः सौमित्रिसहितो बली ॥६-१००-१३॥",
  "वानरांश्च रणे भग्नानापतन्तं च रावणम् ।\nसमीक्ष्य राघवो हृष्टो मध्ये जग्राह कार्मुकम् ॥६-१००-१४॥",
  "विस्फारयितुमारेभे ततः स धनुरुत्तमम् ।\nमहावेगं महानादं निर्भिन्दन्निव मेदिनीम् ॥६-१००-१५॥",
  "रावणस्य च बाणौघै रामविस्फारितेन च ।\nशब्देन राक्षसास्तेन पेतुश्च शतशस्तदा ॥६-१००-१६॥",
  "तयोः शरपथं प्राप्य रावणो राजपुत्रयोः ।\nस बभौ च यथा राहुः समीपे शशिसूर्ययोः ॥६-१००-१७॥",
  "तमिच्छन् प्रथमं योद्धुं लक्ष्मणो निशितैः शरैः ।\nमुमोच धनुरायम्य शरानग्निशिखोपमान् ॥६-१००-१८॥",
  "तान् मुक्तमात्रानाकाशे लक्ष्मणेन धनुष्मता ।\nबाणान् बाणैर्महातेजा रावणः प्रत्यवारयत् ॥६-१००-१९॥",
  "एकमेकेन बाणेन त्रिभिस्त्रीन् दशभिर्दश ।\nलक्ष्मणस्य प्रचिच्छेद दर्शयन् पाणिलाघवम् ॥६-१००-२०॥",
  "अभ्यतिक्रम्य सौमित्रिं रावणः समितिंजयः ।\nआससाद रणे रामं स्थितं शैलमिवापरम् ॥६-१००-२१॥",
  "स राघवं समासाद्य क्रोधसंरक्तलोचनः ।\nव्यसृजच्छरवर्षाणि रावणो राक्षसेश्वरः ॥६-१००-२२॥",
  "शरधारास्ततो रामो रावणस्य धनुश्च्युताः ।\nदृष्ट्वैवापतिताः शीघ्रं भल्लाञ्जग्राह सत्वरम् ॥६-१००-२३॥",
  "ताञ्छरौघांस्ततो भल्लैस्तीक्ष्णैश्चिच्छेद राघवः ।\nदीप्यमानान् महाघोराञ्छरानाशीविषोपमान् ॥६-१००-२४॥",
  "राघवो रावणं तूर्णं रावणो राघवं तथा ।\nअन्योन्यं विविधैस्तीक्ष्णैः शरवर्षैर्ववर्षतुः ॥६-१००-२५॥",
  "चेरतुश्च चिरं चित्रं मण्डलं सव्यदक्षिणम् ।\nबाणवेगात् समुत्क्षिप्तावन्योन्यमपराजितौ ॥६-१००-२६॥",
  "तयोर्भूतानि वित्रेसुर्युगपत् सम्प्रयुध्यतोः ।\nरौद्रयोः सायकमुचोर्यमान्तकनिकाशयोः ॥६-१००-२७॥",
  "सततं विविधैर्बाणैर्बभूव गगनं तदा ।\nघनैरिवातपापाये विद्युन्मालासमाकुलैः ॥६-१००-२८॥",
  "गवाक्षितमिवाकाशं बभूव शरवृष्टिभिः ।\nमहावेगैः सुतीक्ष्णाग्रैर्गृध्रपत्रैः सुवाजितैः ॥६-१००-२९॥",
  "शरान्धकारमाकाशं चक्रतुः परमं तदा ।\nगतेऽस्तं तपने चापि महामेघाविवोत्थितौ ॥६-१००-३०॥",
  "तयोरभून्महायुद्धमन्योन्यवधकांक्षिणोः ।\nअनासाद्यमचिन्त्यं च वृत्रवासवयोरिव ॥६-१००-३१॥",
  "उभौ हि परमेष्वासावुभौ युद्धविशारदौ ।\nउभावस्त्रविदां मुख्यावुभौ युद्धे विचेरतुः ॥६-१००-३२॥",
  "उभौ हि येन व्रजतस्तेन तेन शरोर्मयः ।\nऊर्मयो वायुना विद्धा जग्मुः सागरयोरिव ॥६-१००-३३॥",
  "ततः संसक्तहस्तस्तु रावणो लोकरावणः ।\nनाराचमालां रामस्य ललाटे प्रत्यमुञ्चत ॥६-१००-३४॥",
  "रौद्रचापप्रयुक्तां तां नीलोत्पलदलप्रभाम् ।\nशिरसाधारयद् रामो न व्यथामभ्यपद्यत ॥६-१००-३५॥",
  "अथ मन्त्रानपि जपन् रौद्रमस्त्रमुदीरयन् ।\nशरान् भूयः समादाय रामः क्रोधसमन्वितः ॥६-१००-३६॥",
  "मुमोच च महातेजाश्चापमायम्य वीर्यवान् ।\nतान् शरान् राक्षसेन्द्राय चिक्षेपाच्छिन्नसायकः ॥६-१००-३७॥",
  "ते महामेघसंकाशे कवचे पतिताः शराः ।\nअवध्ये राक्षसेन्द्रस्य न व्यथां जनयंस्तदा ॥६-१००-३८॥",
  "पुनरेवाथ तं रामो रथस्थं राक्षसाधिपम् ।\nललाटे परमास्त्रेण सर्वास्त्रकुशलोऽभिनत् ॥६-१००-३९॥",
  "ते भित्त्वा बाणरूपाणि पञ्चशीर्षा इवोरगाः ।\nश्वसन्तो विविशुर्भूमिं रावणप्रतिकूलिताः ॥६-१००-४०॥",
  "निहत्य राघवस्यास्त्रं रावणः क्रोधमूर्च्छितः ।\nआसुरं सुमहाघोरमस्त्रं प्रादुश्चकार सः ॥६-१००-४१॥",
  "सिंहव्याघ्रमुखांश्चापि कङ्ककोकमुखानपि ।\nगृध्रश्येनमुखांश्चापि शृगालवदनांस्तथा ॥६-१००-४२॥",
  "ईहामृगमुखांश्चापि व्यादितास्यान् भयावहान् ।\nपञ्चास्याँल्लेलिहानांश्च ससर्ज निशितान् शरान् ॥६-१००-४३॥",
  "शरान् खरमुखांश्चान्यान् वराहमुखसंश्रितान् ।\nश्वानकुक्कुटवक्त्रांश्च मकराशीविषाननान् ॥६-१००-४४॥",
  "एतांश्चान्यांश्च मायाभिः ससर्ज निशिताञ्छरान् ।\nरामं प्रति महातेजाः क्रुद्धः सर्प इव श्वसन् ॥६-१००-४५॥",
  "आसुरेण समाविष्टः सोऽस्त्रेण रघुपुङ्गवः ।\nससर्जास्त्रं महोत्साहं पावकं पावकोपमः ॥६-१००-४६॥",
  "अग्निदीप्तमुखान् बाणांस्तत्र सूर्यमुखानपि ।\nचन्द्रार्धचन्द्रवक्त्रांश्च धूमकेतुमुखानपि ।\nग्रहनक्षत्रवर्णांश्च महोल्कामुखसंस्थितान् ॥६-१००-४७॥",
  "विद्युज्जिह्वोपमांश्चापि ससर्ज विविधाञ्छरान् ।\nते रावणशरा घोरा राघवास्त्रसमाहताः ॥६-१००-४८॥",
  "विलयं जग्मुराकाशे जघ्नुश्चैव सहस्रशः ।\nतदस्त्रं निहतं दृष्ट्वा रामेणाक्लिष्टकर्मणा ॥६-१००-४९॥",
  "हृष्टा नेदुस्ततः सर्वे कपयः कामरूपिणः ।\nसुग्रीवाभिमुखा वीराः सम्परिक्षिप्य राघवम् ॥६-१००-५०॥",
  "ततस्तदस्त्रं विनिहत्य राघवः प्रसह्य तद् रावणबाहुनिःसृतम् ।\nमुदान्वितो दाशरथिर्महात्मा विनेदुरुच्चैर्मुदिताः कपीश्वराः ॥६-१००-५१॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे रामरावणास्त्रपरम्परा नाम शततमः सर्गः ॥६-१००॥"
]