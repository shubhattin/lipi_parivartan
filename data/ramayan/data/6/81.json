[
  "श्रीमद्वाल्मीकीयरामायणे युद्धकाण्डे मायासीतावधः नाम एकाशीतितमः सर्गः ॥६-८१॥",
  "विज्ञाय तु मनस्तस्य राघवस्य महात्मनः ।\nस निवृत्याहवात् तस्मात् प्रविवेश पुरं ततः ॥६-८१-१॥",
  "सोऽनुस्मृत्य वधं तेषां राक्षसानां तरस्विनाम् ।\nक्रोधताम्रेक्षणः शूरो निर्जगामाथ रावणिः ॥६-८१-२॥",
  "स पश्चिमेन द्वारेण निर्ययौ राक्षसैर्वृतः ।\nइन्द्रजित् सुमहावीर्यः पौलस्त्यो देवकण्टकः ॥६-८१-३॥",
  "इन्द्रजित्तु ततो दृष्ट्वा भ्रातरौ रामलक्ष्मणौ ।\nरणायाभ्युुद्यतौ वीरौ मायां प्रादुष्करोत् तदा ॥६-८१-४॥",
  "इन्द्रजित्तु रथे स्थाप्य सीतां मायामयीं तदा ।\nबलेन महतावृत्य तस्या वधमरोचयत् ॥६-८१-५॥",
  "मोहनार्थं तु सर्वेषां बुद्धिं कृत्वा सुदुर्मतिः ।\nहन्तुं सीतां व्यवसितो वानराभिमुखो ययौ ॥६-८१-६॥",
  "तं दृष्ट्वा त्वभिनिर्यान्तं सर्वे ते काननौकसः ।\nउत्पेतुरभिसंक्रुद्धाः शिलाहस्ता युयुत्सवः ॥६-८१-७॥",
  "हनूमान् पुरतस्तेषां जगाम कपिकुञ्जरः ।\nप्रगृह्य सुमहच्छृङ्गं पर्वतस्य दुरासदम् ॥६-८१-८॥",
  "स ददर्श हतानन्दां सीतामिन्द्रजितो रथे ।\nएकवेणीधरां दीनामुपवासकृशाननाम् ॥६-८१-९॥",
  "परिक्लिष्टैकवसनाममृजां राघवप्रियाम् ।\nरजोमलाभ्यामालिप्तैः सर्वगात्रैर्वरस्त्रियम् ॥६-८१-१०॥",
  "तां निरीक्ष्य मुहूर्तं तु मैथिलीमध्यवस्य च ।\nबभूवाचिरदृष्टा हि तेन सा जनकात्मजा ॥६-८१-११॥",
  "अब्रवीत् तां तु शोकार्तां निरानन्दां तपस्विनीम् ।\nदृष्ट्वा रथस्थितां दीनां राक्षसेन्द्रसुतश्रिताम् ॥६-८१-१२॥",
  "किं समर्थितमस्येति चिन्तयन् स महाकपिः ।\nसह तैर्वानरश्रेष्ठैरभ्यधावत रावणिम् ॥६-८१-१३॥",
  "तद् वानरबलं दृष्ट्वा रावणिः क्रोधमूर्च्छितः ।\nकृत्वा विकोशं निस्त्रिंशं मूर्ध्नि सीतामकर्षयत् ॥६-८१-१४॥",
  "तां स्त्रियं पश्यतां तेषां ताडयामास राक्षसः ।\nक्रोशन्तीं राम रामेति मायया योजितां रथे ॥६-८१-१५॥",
  "गृहीतमूर्धजां दृष्ट्वा हनूमान् दैन्यमागतः ।\nदुःखजं वारि नेत्राभ्यामुत्सृजन् मारुतात्मजः ॥६-८१-१६॥",
  "तां दृष्ट्वा चारुसर्वाङ्गीं रामस्य महिषीं प्रियाम् ।\nअब्रवीत् परुषं वाक्यं क्रोधाद् रक्षोधिपात्मजम् ॥६-८१-१७॥",
  "दुरात्मन्नात्मनाशाय केशपक्षे परामृशः ।\nब्रह्मर्षीणां कुले जातो राक्षसीं योनिमाश्रितः ॥६-८१-१८॥",
  "धिक् त्वां पापसमाचारं यस्य ते मतिरीदृशी ।\nनृशंसानार्य दुर्वृत्त क्षुद्र पापपराक्रम ।\nअनार्यस्येदृशं कर्म घृणा ते नास्ति निर्घृण ॥६-८१-१९॥",
  "च्युता गृहाच्च राज्याच्च रामहस्ताच्च मैथिली ।\nकिं तवैषापराद्धा हि यदेनां हंसि निर्दय ॥६-८१-२०॥",
  "सीतां हत्वा तु न चिरं जीविष्यसि कथंचन ।\nवधार्ह कर्मणा तेन मम हस्तगतो ह्यसि ॥६-८१-२१॥",
  "ये च स्त्रीघातिनां लोका लोकवध्यैश्च कुत्सिताः ।\nइह जीवितमुत्सृज्य प्रेत्य तान् प्रति लप्स्यसे ॥६-८१-२२॥",
  "इति ब्रुवाणो हनुमान् सायुधैर्हरिभिर्वृतः ।\nअभ्यधावत् सुसंक्रुद्धो राक्षसेन्द्रसुतं प्रति ॥६-८१-२३॥",
  "आपतन्तं महावीर्यं तदनीकं वनौकसाम् ।\nरक्षसां भीमकोपानामनीकेन न्यवारयत् ॥६-८१-२४॥",
  "स तां बाणसहस्रेण विक्षोभ्य हरिवाहिनीम् ।\nहनूमन्तं हरिश्रेष्ठमिन्द्रजित् प्रत्युवाच ह ॥६-८१-२५॥",
  "सुग्रीवस्त्वं च रामश्च यन्निमित्तमिहागताः ।\nतां वधिष्यामि वैदेहीमद्यैव तव पश्यतः ॥६-८१-२६॥",
  "इमां हत्वा ततो रामं लक्ष्मणं त्वां च वानर ।\nसुग्रीवं च वधिष्यामि तं चानार्यं विभीषणम् ॥६-८१-२७॥",
  "न हन्तव्याः स्त्रियश्चेति यद् ब्रवीषि प्लवंगम ।\nपीडाकरममित्राणां यच्च कर्तव्यमेव तत् ॥६-८१-२८॥",
  "तमेवमुक्त्वा रुदतीं सीतां मायामयीं च ताम् ।\nशितधारेण खड्गेन निजघानेन्द्रजित् स्वयम् ॥६-८१-२९॥",
  "यज्ञोपवीतमार्गेण छिन्ना तेन तपस्विनी ।\nसा पृथिव्यां पृथुश्रोणी पपात प्रियदर्शना ॥६-८१-३०॥",
  "तामिन्द्रजित् स्त्रियं हत्वा हनूमन्तमुवाच ह ।\nमया रामस्य पश्येमां प्रियां शस्त्रनिषूदिताम् ।\nएषा विशस्ता वैदेही निष्फलो वः परिश्रमः ॥६-८१-३१॥",
  "ततः खड्गेन महता हत्वा तामिन्द्रजित्स्वयम् ।\nहृष्टः स रथमास्थाय ननाद च महास्वनम् ॥६-८१-३२॥",
  "वानराः शुश्रुवुः शब्दमदूरे प्रत्यवस्थिताः ।\nव्यादितास्यस्य नदतस्तद्दुर्गं संश्रितस्य तु ॥६-८१-३३॥",
  "तथा तु सीतां विनिहत्य दुर्मतिः प्रहृष्टचेताः स बभूव रावणिः ।\nतं हृष्टरूपं समुदीक्ष्य वानरा विषण्णरूपाः समभिप्रदुद्रुवुः ॥६-८१-३४॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकाशीतितमः सर्गः ॥६-८१॥"
]