[
  "अथ श्रीमद्वाल्मीकीयरामायणे युद्धकाण्डे लक्ष्मणशक्तिक्षेपः नाम एकाधिकशततमः सर्गः ॥६-१०१॥",
  "तस्मिन् प्रतिहतेऽस्त्रे तु रावणो राक्षसाधिपः ।\nक्रोधं च द्विगुणं चक्रे क्रोधाच्चास्त्रमनन्तरम् ॥६-१०१-१॥",
  "मयेन विहितं रौद्रमन्यदस्त्रं महाद्युतिः ।\nउत्स्रष्टुं रावणो भीमं राघवाय प्रचक्रमे ॥६-१०१-२॥",
  "ततः शूलानि निश्चेरुर्गदाश्च मुसलानि च ।\nकार्मुकाद् दीप्यमानानि वज्रसाराणि सर्वशः ॥६-१०१-३॥",
  "मुद्गराः कूटपाशाश्च दीप्ताश्चाशनयस्तथा ।\nनिष्पेतुर्विविधास्तीक्ष्णा वाता इव युगक्षये ॥६-१०१-४॥",
  "तदस्त्रं राघवः श्रीमानुत्तमास्त्रविदां वरः ।\nजघान परमास्त्रेण गान्धर्वेण महाद्युतिः ॥६-१०१-५॥",
  "तस्मिन् प्रतिहतेऽस्त्रे तु राघवेण महात्मना ।\nरावणः क्रोधताम्राक्षः सौरमस्त्रमुदीरयत् ॥६-१०१-६॥",
  "ततश्चक्राणि निष्पेतुर्भास्वराणि महान्ति च ।\nकार्मुकाद् भीमवेगस्य दशग्रीवस्य धीमतः ॥६-१०१-७॥",
  "तैरासीद् गगनं दीप्तं सम्पतद्भिः समन्ततः ।\nपतद्भिश्च दिशो दीप्ताश्चन्द्रसूर्यग्रहैरिव ॥६-१०१-८॥",
  "तानि चिच्छेद बाणौघैश्चक्राणि तु स राघवः ।\nआयुधानि च चित्राणि रावणस्य चमूमुखे ॥६-१०१-९॥",
  "तदस्त्रं तु हतं दृष्ट्वा रावणो राक्षसाधिपः ।\nविव्याध दशभिर्बाणै रामं सर्वेषु मर्मसु ॥६-१०१-१०॥",
  "स विद्धो दशभिर्बाणैर्महाकार्मुकनिःसृतैः ।\nरावणेन महातेजा न प्राकम्पत राघवः ॥६-१०१-११॥",
  "ततो विव्याध गात्रेषु सर्वेषु समितिंजयः ।\nराघवस्तु सुसंक्रुद्धो रावणं बहुभिः शरैः ॥६-१०१-१२॥",
  "एतस्मिन्नन्तरे क्रुद्धो राघवस्यानुजो बली ।\nलक्ष्मणः सायकान् सप्त जग्राह परवीरहा ॥६-१०१-१३॥",
  "तैः सायकैर्महावेगै रावणस्य महाद्युतिः ।\nध्वजं मनुष्यशीर्षं तु तस्य चिच्छेद नैकधा ॥६-१०१-१४॥",
  "सारथेश्चापि बाणेन शिरो ज्वलितकुण्डलम् ।\nजहार लक्ष्मणः श्रीमान् नैर्ऋतस्य महाबलः ॥६-१०१-१५॥",
  "तस्य बाणैश्च चिच्छेद धनुर्गजकरोपमम् ।\nलक्ष्मणो राक्षसेन्द्रस्य पञ्चभिर्निशितैस्तदा ॥६-१०१-१६॥",
  "नीलमेघनिभांश्चास्य सदश्वान् पर्वतोपमान् ।\nजघानाप्लुत्य गदया रावणस्य विभीषणः ॥६-१०१-१७॥",
  "हताश्वात् तु तदा वेगादवप्लुत्य महारथात् ।\nकोपमाहारयत् तीव्रं भ्रातरं प्रति रावणः ॥६-१०१-१८॥",
  "ततः शक्तिं महाशक्तिः प्रदीप्तामशनीमिव ।\nविभीषणाय चिक्षेप राक्षसेन्द्रः प्रतापवान् ॥६-१०१-१९॥",
  "अप्राप्तामेव तां बाणैस्त्रिभिश्चिच्छेद लक्ष्मणः ।\nअथोदतिष्ठत् संनादो वानराणां महारणे ॥६-१०१-२०॥",
  "सम्पपात त्रिधा छिन्ना शक्तिः काञ्चनमालिनी ।\nसविस्फुलिङ्गा ज्वलिता महोल्केव दिवश्च्युता ॥६-१०१-२१॥",
  "ततः सम्भाविततरां कालेनापि दुरासदाम् ।\nजग्राह विपुलां शक्तिं दीप्यमानां स्वतेजसा ॥६-१०१-२२॥",
  "सा वेगिता बलवता रावणेन दुरात्मना ।\nजज्वाल सुमहातेजा दीप्ताशनिसमप्रभा ॥६-१०१-२३॥",
  "एतस्मिन्नन्तरे वीरो लक्ष्मणस्तं विभीषणम् ।\nप्राणसंशयमापन्नं तूर्णमभ्यवपद्यत ॥६-१०१-२४॥",
  "तं विमोक्षयितुं वीरश्चापमायम्य लक्ष्मणः ।\nरावणं शक्तिहस्तं वै शरवर्षैरवाकिरत् ॥६-१०१-२५॥",
  "कीर्यमाणः शरौघेण विसृष्टेन महात्मना ।\nन प्रहर्तुं मनश्चक्रे विमुखीकृतविक्रमः ॥६-१०१-२६॥",
  "मोक्षितं भ्रातरं दृष्ट्वा लक्ष्मणेन स रावणः ।\nलक्ष्मणाभिमुखस्तिष्ठन्निदं वचनमब्रवीत् ॥६-१०१-२७॥",
  "मोक्षितस्ते बलश्लाघिन् यस्मादेवं विभीषणः ।\nविमुच्य राक्षसं शक्तिस्त्वयीयं विनिपात्यते ॥६-१०१-२८॥",
  "एषा ते हृदयं भित्त्वा शक्तिर्लोहितलक्षणा ।\nमद्बाहुपरिघोत्सृष्टा प्राणानादाय यास्यति ॥६-१०१-२९॥",
  "इत्येवमुक्त्वा तां शक्तिमष्टघण्टां महास्वनाम् ।\nमयेन मायाविहिताममोघां शत्रुघातिनीम् ॥६-१०१-३०॥",
  "लक्ष्मणाय समुद्दिश्य ज्वलन्तीमिव तेजसा ।\nरावणः परमक्रुद्धश्चिक्षेप च ननाद च ॥६-१०१-३१॥",
  "सा क्षिप्ता भीमवेगेन वज्राशनिसमस्वना ।\nशक्तिरभ्यपतद् वेगाल्लक्ष्मणं रणमूर्धनि ॥६-१०१-३२॥",
  "तामनुव्याहरच्छक्तिमापतन्तीं स राघवः ।\nस्वस्त्यस्तु लक्ष्मणायेति मोघा भव हतोद्यमा ॥६-१०१-३३॥",
  "रावणेन रणे शक्तिः क्रुद्धेनाशीविषोपमा ।\nमुक्ताऽऽशूरस्य भीतस्य लक्ष्मणस्य ममज्ज सा ॥६-१०१-३४॥",
  "न्यपतत् सा महावेगा लक्ष्मणस्य महोरसि ।\nजिह्वेवोरगराजस्य दीप्यमाना महाद्युतिः ॥६-१०१-३५॥",
  "ततो रावणवेगेन सुदूरमवगाढया ।\nशक्त्या विभिन्नहृदयः पपात भुवि लक्ष्मणः ॥६-१०१-३६॥",
  "तदवस्थं समीपस्थो लक्ष्मणं प्रेक्ष्य राघवः ।\nभ्रातृस्नेहान्महातेजा विषण्णहृदयोऽभवत् ॥६-१०१-३७॥",
  "स मुहूर्तमिव ध्यात्वा बाष्पपर्याकुलेक्षणः ।\nबभूव संरब्धतरो युगान्त इव पावकः ॥६-१०१-३८॥",
  "न विषादस्य कालोऽयमिति संचिन्त्य राघवः ।\nचक्रे सुतुमलं युद्धं रावणस्य वधे धृतः ।\nसर्वयत्नेन महता लक्ष्मणं परिवीक्ष्य च ॥६-१०१-३९॥",
  "स ददर्श ततो रामः शक्त्या भिन्नं महाहवे ।\nलक्ष्मणं रुधिरादिग्धं सपन्नगमिवाचलम् ॥६-१०१-४०॥",
  "तामपि प्रहितां शक्तिं रावणेन बलीयसा ।\nयत्नतस्ते हरिश्रेष्ठा न शेकुरवमर्दितुम् ॥६-१०१-४१॥",
  "अर्दिताश्चैव बाणौघैस्ते प्रवेकेण रक्षसाम् ।\nसौमित्रेः सा विनिर्भिद्य प्रविष्टा धरणीतलम् ॥६-१०१-४२॥",
  "तां कराभ्यां परामृश्य रामः शक्तिं भयावहाम् ।\nबभञ्ज समरे क्रुद्धो बलवान् विचकर्ष च ॥६-१०१-४३॥",
  "तस्य निष्कर्षतः शक्तिं रावणेन बलीयसा ।\nशराः सर्वेषु गात्रेषु पातिता मर्मभेदिनः ॥६-१०१-४४॥",
  "अचिन्तयित्वा तान् बाणान् समाश्लिष्य च लक्ष्मणम् ।\nअब्रवीच्च हनूमन्तं सुग्रीवं च महाकपिम् ॥६-१०१-४५॥",
  "लक्ष्मणं परिवार्यैवं तिष्ठध्वं वानरोत्तमाः ।\nपराक्रमस्य कालोऽयं सम्प्राप्तो मे चिरेप्सितः ॥६-१०१-४६॥",
  "पापात्मायं दशग्रीवो वध्यतां पापनिश्चयः ।\nकांक्षितं चातकस्येव घर्मान्ते मेघदर्शनम् ॥६-१०१-४७॥",
  "अस्मिन् मुहूर्ते नचिरात् सत्यं प्रतिशृणोमि वः ।\nअरावणमरामं वा जगद् द्रक्ष्यथ वानराः ॥६-१०१-४८॥",
  "राज्यनाशं वने वासं दण्डके परिधावनम् ।\nवैदेह्याश्च परामर्शो रक्षोभिश्च समागमम् ॥६-१०१-४९॥",
  "प्राप्तं दुःखं महाघोरं क्लेशश्च निरयोपमः ।\nअद्य सर्वमहं त्यक्ष्ये निहत्वा रावणं रणे ॥६-१०१-५०॥",
  "यदर्थं वानरं सैन्यं समानीतमिदं मया ।\nसुग्रीवश्च कृतो राज्ये निहत्वा वालिनं रणे ।\nयदर्थं सागरः क्रान्तः सेतुर्बद्धश्च सागरे ॥६-१०१-५१॥",
  "सोऽयमद्य रणे पापश्चक्षुर्विषयमागतः ।\nचक्षुर्विषयमागत्य नायं जीवितुमर्हति ॥६-१०१-५२॥",
  "दृष्टिं दृष्टिविषस्येव सर्पस्य मम रावणः ।\nयथा वा वैनतेयस्य दृष्टिं प्राप्तो भुजंगमः ॥६-१०१-५३॥",
  "सुखं पश्यत दुर्धर्षा युद्धं वानरपुङ्गवाः ।\nआसीनाः पर्वताग्रेषु ममेदं रावणस्य च ॥६-१०१-५४॥",
  "अद्य पश्यन्तु रामस्य रामत्वं मम संयुगे ।\nत्रयो लोकाः सगन्धर्वाः सदेवाः सर्षिचारणाः ॥६-१०१-५५॥",
  "अद्य कर्म करिष्यामि यल्लोकाः सचराचराः ।\nसदेवाः कथयिष्यन्ति यावद् भूमिर्धरिष्यति ।\nसमागम्य सदा लोके यथा युद्धं प्रवर्तितम् ॥६-१०१-५६॥",
  "एवमुक्त्वा शितैर्बाणैस्तप्तकाञ्चनभूषणैः ।\nआजघान रणे रामो दशग्रीवं समाहितः ॥६-१०१-५७॥",
  "तथा प्रदीप्तैर्नाराचैर्मुसलैश्चापि रावणः ।\nअभ्यवर्षत् तदा रामं धाराभिरिव तोयदः ॥६-१०१-५८॥",
  "रामरावणमुक्तानामन्योन्यमभिनिघ्नताम् ।\nवराणां च शराणां च बभूव तुमुलः स्वनः ॥६-१०१-५९॥",
  "विच्छिन्नाश्च विकीर्णाश्च रामरावणयोः शराः ।\nअन्तरिक्षात् प्रदीप्ताग्रा निपेतुर्धरणीतले ॥६-१०१-६०॥",
  "तयोर्ज्यातलनिर्घोषो रामरावणयोर्महान् ।\nत्रासनः सर्वभूतानां सम्बभूवाद्भुतोपमः ॥६-१०१-६१॥",
  "स कीर्यमाणः शरजालवृष्टिभिर्महात्मना दीप्तधनुष्मतार्दितः ।\nभयात् प्रदुद्राव समेत्य रावणो यथानिलेनाभिहतो बलाहकः ॥६-१०१-६२॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे लक्ष्मणशक्तिक्षेपः नाम एकाधिकशततमः सर्गः ॥६-१०१॥"
]