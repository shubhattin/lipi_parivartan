[
  "अथ श्रीमद्वाल्मीकीयरामायणे युद्धकाण्डे हनूमद्भरतसंभाषणम् नाम नवविंशत्यधिकशततमः सर्गः ॥६-१२९॥",
  "बहूनि नाम वर्षाणि गतस्य सुमहद्वनम् ।\nशृणोम्यहं प्रीतिकरं मम नाथस्य कीर्तनम् ॥६-१२९-१॥",
  "कल्याणी बत गाथेयं लौकिकी प्रतिभाति माम् ।\nएति जीवन्तमानन्दो नरं वर्षशतादपि ॥६-१२९-२॥",
  "राघवस्य हरीणां च कथमासीत् समागमः ।\nकस्मिन् देशे किमाश्रित्य तत्त्वमाख्याहि पृच्छतः ॥६-१२९-३॥",
  "स पृष्टो राजपुत्रेण बृस्यां समुपवेशितः ।\nआचचक्षे ततः सर्वं रामस्य चरितं वने ॥६-१२९-४॥",
  "यथा प्रव्राजितो रामो मातुर्दत्तौ वरौ तव ।\nयथा च पुत्रशोकेन राजा दशरथो मृतः ॥६-१२९-५॥",
  "यथा दूतैस्त्वमानीतस्तूर्णं राजगृहात् प्रभो ।\nत्वयायोध्यां प्रविष्टेन यथा राज्यं न चेप्सितम् ॥६-१२९-६॥",
  "चित्रकूटगिरिं गत्वा राज्येनामित्रकर्शनः ।\nनिमन्त्रितस्त्वया भ्राता धर्ममाचरता सताम् ॥६-१२९-७॥",
  "स्थितेन राज्ञो वचने यथा राज्यं विसर्जितम् ।\nआर्यस्य पादुके गृह्य यथासि पुनरागतः ॥६-१२९-८॥",
  "सर्वमेतन्महाबाहो यथावद् विदितं तव ।\nत्वयि प्रतिप्रयाते तु यद् वृत्तं तन्निबोध मे ॥६-१२९-९॥",
  "अपयाते त्वयि तदा समुद्भ्रान्तमृगद्विजम् ।\nपरिद्यूनमिवात्यर्थं तद् वनं समपद्यत ॥६-१२९-१०॥",
  "तद्धस्तिमृदितं घोरं सिंहव्याघ्रमृगाकुलम् ।\nप्रविवेशाथ विजनं स महद् दण्डकावनम् ॥६-१२९-११॥",
  "तेषां पुरस्ताद् बलवान् गच्छतां गहने वने ।\nविनदन् सुमहानादं विराधः प्रत्यदृश्यत ॥६-१२९-१२॥",
  "तमुत्क्षिप्य महानादमूर्ध्वबाहुमधोमुखम् ।\nनिखाते प्रक्षिपन्ति स्म नदन्तमिव कुञ्जरम् ॥६-१२९-१३॥",
  "तत् कृत्वा दुष्करं कर्म भ्रातरौ रामलक्ष्मणौ ।\nसायाह्ने शरभङ्गस्य रम्यमाश्रममीयतुः ॥६-१२९-१४॥",
  "शरभङ्गे दिवं प्राप्ते रामः सत्यपराक्रमः ।\nअभिवाद्य मुनीन् सर्वाञ्जनस्थानमुपागमत् ॥६-१२९-१५॥",
  "पश्चाच्छूर्पणखा नाम रामपार्श्वमुपागता ।\nततो रामेण संदिष्टो लक्ष्मणः सहसोत्थितः ॥६-१२९-१६॥",
  "प्रगृह्य खड्गं चिच्छेद कर्णनासं महाबलः ।\nचतुर्दश सहस्राणि रक्षसां भीमकर्मणाम् ॥६-१२९-१७॥",
  "हतानि वसता तत्र राघवेण महात्मना ।\nएकेन सह संगम्य रामेण रणमूर्धनि ॥६-१२९-१८॥",
  "अह्नश्चतुर्थभागेन निःशेषा राक्षसाः कृताः ।\nमहाबला महावीर्यास्तपसो विघ्नकारिणः ॥६-१२९-१९॥",
  "निहता राघवेणाजौ दण्डकारण्यवासिनः ।\nराक्षसाश्च विनिष्पिष्टाः खरश्च निहतो रणे ॥६-१२९-२०॥",
  "दूषणं चाग्रतो हत्वा त्रिशिरास्तदनन्तरम् ।\nततस्तेनार्दिता बाला रावणं समुपागता ॥६-१२९-२१॥",
  "रावणानुचरो घोरो मारीचो नाम राक्षसः ।\nलोभयामास वैदेहीं भूत्वा रत्नमयो मृगः ॥६-१२९-२२॥",
  "सा राममब्रवीद् दृष्ट्वा वैदेही गृह्यतामिति ।\nअयं मनोहरः कान्त आश्रमो नो भविष्यति ॥६-१२९-२३॥",
  "ततो रामो धनुष्पाणिर्मृगं तमनुधावति ।\nस तं जघान धावन्तं शरेणानतपर्वणा ॥६-१२९-२४॥",
  "अथ सौम्य दशग्रीवो मृगं याति तु राघवे ।\nलक्ष्मणे चापि निष्क्रान्ते प्रविवेशाश्रमं तदा ॥६-१२९-२५॥",
  "जग्राह तरसा सीतां ग्रहः खे रोहिणीमिव ।\nत्रातुकामं ततो युद्धे हत्वा गृध्रं जटायुषम् ॥६-१२९-२६॥",
  "प्रगृह्य सहसा सीतां जगामाशु स राक्षसः ।\nततस्त्वद्भुतसंकाशाः स्थिताः पर्वतमूर्धनि ॥६-१२९-२७॥",
  "सीतां गृहीत्वा गच्छन्तं वानराः पर्वतोपमाः ।\nददृशुर्विस्मिताकारा रावणं राक्षसाधिपम् ॥६-१२९-२८॥",
  "ततः शीघ्रतरं गत्वा तद् विमानं मनोजवम् ।\nआरुह्य सह वैदेह्या पुष्पकं स महाबलः ॥६-१२९-२९॥",
  "प्रविवेश तदा लङ्कां रावणो राक्षसेश्वरः ।\nतां सुवर्णपरिष्कारे शुभे महति वेश्मनि ॥६-१२९-३०॥",
  "प्रवेश्य मैथिलीं वाक्यैः सान्त्वयामास रावणः ।\nतृणवद् भाषितं तस्य तं च नैर्ऋतपुङ्गवम् ॥६-१२९-३१॥",
  "अचिन्तयन्ती वैदेही ह्यशोकवनिकां गता ।\nन्यवर्तत तदा रामो मृगं हत्वा तदा वने ॥६-१२९-३२॥",
  "निवर्तमानः काकुत्स्थो दृष्ट्वा गृध्रं स विव्यथे ।\nगृध्रं हतं तदा दृष्ट्वा रामः प्रियतरं पितुः ॥६-१२९-३३॥",
  "मार्गमाणस्तु वैदेहीं राघवः सहलक्ष्मणः ।\nगोदावरीमनुचरन् वनोद्देशांश्च पुष्पितान् ॥६-१२९-३४॥",
  "आसेदतुर्महारण्ये कबन्धं नाम राक्षसम् ।\nततः कबन्धवचनाद् रामः सत्यपराक्रमः ॥६-१२९-३५॥",
  "ऋष्यमूकगिरिं गत्वा सुग्रीवेण समागतः ।\nतयोः समागमः पूर्वं प्रीत्या हार्दो व्यजायत ॥६-१२९-३६॥",
  "भ्रात्रा निरस्तः क्रुद्धेन सुग्रीवो वालिना पुरा ।\nइतरेतरसंवादात् प्रगाढः प्रणयस्तयोः ॥६-१२९-३७॥",
  "रामः स्वबाहुवीर्येण स्वराज्यं प्रत्यपादयत् ।\nवालिनं समरे हत्वा महाकायं महाबलम् ॥६-१२९-३८॥",
  "सुग्रीवः स्थापितो राज्ये सहितः सर्ववानरैः ।\nरामाय प्रतिजानीते राजपुत्र्यास्तु मार्गणम् ॥६-१२९-३९॥",
  "आदिष्टा वानरेन्द्रेण सुग्रीवेण महात्मना ।\nदश कोट्यः प्लवङ्गानां सर्वाः प्रस्थापिता दिशः ॥६-१२९-४०॥",
  "तेषां नो विप्रकृष्टानां विन्ध्ये पर्वतसत्तमे ।\nभृशं शोकाभितप्तानां महान् कालोऽत्यवर्तत ॥६-१२९-४१॥",
  "भ्राता तु गृध्रराजस्य सम्पातिर्नाम वीर्यवान् ।\nसमाख्याति स्म वसतीं सीतां रावणमन्दिरे ॥६-१२९-४२॥",
  "सोऽहं दुःखपरीतानां दुःखं तज्ज्ञातिनां नुदन् ।\nआत्मवीर्यं समास्थाय योजनानां शतं प्लुतः ।\nतत्राहमेकामद्राक्षमशोकवनिकां गताम् ॥६-१२९-४३॥",
  "कौशेयवस्त्रां मलिनां निरानन्दां दृढव्रताम् ।\nतया समेत्य विधिवत् पृष्ट्वा सर्वमनिन्दिताम् ॥६-१२९-४४॥",
  "अभिज्ञानं मया दत्तं रामनामाङ्गुलीयकम् ।\nअभिज्ञानं मणिं लब्ध्वा चरितार्थोऽहमागतः ॥६-१२९-४५॥",
  "मया च पुनरागम्य रामस्याक्लिष्टकर्मणः ।\nअभिज्ञानं मया दत्तमर्चिष्मान् स महामणिः ॥६-१२९-४६॥",
  "श्रुत्वा तां मैथिलीं रामस्त्वाशशंसे च जीवितम् ।\nजीवितान्तमनुप्राप्तः पीत्वामृतमिवातुरः ॥६-१२९-४७॥",
  "उद्योजयिष्यन्नुद्योगं दध्रे लङ्कावधे मनः ।\nजिघांसुरिव लोकान्ते सर्वाँल्लोकान् विभावसुः ॥६-१२९-४८॥",
  "ततः समुद्रमासाद्य नलं सेतुमकारयत् ।\nअतरत् कपिवीराणां वाहिनी तेन सेतुना ॥६-१२९-४९॥",
  "प्रहस्तमवधीन्नीलः कुम्भकर्णं तु राघवः ।\nलक्ष्मणो रावणसुतं स्वयं रामस्तु रावणम् ॥६-१२९-५०॥",
  "स शक्रेण समागम्य यमेन वरुणेन च ।\nमहेश्वरस्वयंभूभ्यां तथा दशरथेन च ॥६-१२९-५१॥",
  "तैश्च दत्तवरः श्रीमानृषिभिश्च समागतैः ।\nसुरर्षिभिश्च काकुत्स्थो वराँल्लेभे परंतपः ॥६-१२९-५२॥",
  "स तु दत्तवरः प्रीत्या वानरैश्च समागतैः ।\nपुष्पकेण विमानेन किष्किन्धामभ्युपागमत् ॥६-१२९-५३॥",
  "तां गङ्गां पुनरासाद्य वसन्तं मुनिसंनिधौ ।\nअविघ्नं पुष्ययोगेन श्वो रामं द्रष्टुमर्हसि ॥६-१२९-५४॥",
  "ततः स वाक्यैर्मधुरैर्हनूमतो निशम्य हृष्टो भरतः कृताञ्जलिः ।\nउवाच वाणीं मनसः प्रहर्षिणीं चिरस्य पूर्णः खलु मे मनोरथः ॥६-१२९-५५॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे हनूमद्भरतसंभाषणम् नाम नवविंशत्यधिकशततमः सर्गः ॥६-१२९॥"
]