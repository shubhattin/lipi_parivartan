[
  "श्रीमद्वाल्मीकीयरामायणे युद्धकाण्डे हनूमदादिनिर्वेदः नाम द्व्यशीतितमः सर्गः ॥६-८२॥",
  "श्रुत्वा तु भीमनिर्ह्रादं शक्राशनिसमस्वनम् ।\nवीक्ष्यमाणा दिशः सर्वा दुद्रुवुर्वानरा भृशम् ॥६-८२-१॥",
  "तानुवाच ततः सर्वान् हनूमान् मारुतात्मजः ।\nविषण्णवदनान् दीनांस्त्रस्तान् विद्रवतः पृथक् ॥६-८२-२॥",
  "कस्माद् विषण्णवदना विद्रवध्वं प्लवंगमाः ।\nत्यक्तयुद्धसमुत्साहाः शूरत्वं क्व नु वो गतम् ॥६-८२-३॥",
  "पृष्ठतोऽनुव्रजध्वं मामग्रतो यान्तमाहवे ।\nशूरैरभिजनोपेतैरयुक्तं हि निवर्तितुम् ॥६-८२-४॥",
  "एवमुक्ताः सुसंक्रुद्धा वायुपुत्रेण धीमता ।\nशैलशृङ्गान् द्रुमांश्चैव जगृहुर्हृष्टमानसाः ॥६-८२-५॥",
  "अभिपेतुश्च गर्जन्तो राक्षसान् वानरर्षभाः ।\nपरिवार्य हनूमन्तमन्वयुश्च महाहवे ॥६-८२-६॥",
  "स तैर्वानरमुख्यैस्तु हनूमान् सर्वतो वृतः ।\nहुताशन इवार्चिष्मानदहच्छत्रुवाहिनीम् ॥६-८२-७॥",
  "स राक्षसानां कदनं चकार सुमहाकपिः ।\nवृतो वानरसैन्येन कालान्तकयमोपमः ॥६-८२-८॥",
  "स तु शोकेन चाविष्टः कोपेन महता कपिः ।\nहनूमान् रावणिरथे महतीं पातयच्छिलाम् ॥६-८२-९॥",
  "तामापतन्तीं दृष्ट्वैव रथः सारथिना तदा ।\nविधेयाश्वसमायुक्तः विदूरमपवाहितः ॥६-८२-१०॥",
  "तमिन्द्रजितमप्राप्य रथस्थं सहसारथिम् ।\nविवेश धरणीं भित्त्वा सा शिला व्यर्थमुद्यता ॥६-८२-११॥",
  "पतितायां शिलायां तु व्यथिता रक्षसां चमूः ।\nनिपतन्त्या च शिलया राक्षसा मथिता भृशम् ॥६-८२-१२॥",
  "तमभ्यधावन् शतशो नदन्तः काननौकसः ।\nते द्रुमांश्च महाकाया गिरिशृङ्गाणि चोद्यताः ॥६-८२-१३॥",
  "क्षिपन्तीन्द्रजितं संख्ये वानरा भीमविक्रमाः ।\nवृक्षशैलमहावर्षं विसृजन्तः प्लवंगमाः ॥६-८२-१४॥",
  "शत्रूणां कदनं चक्रुर्नेदुश्च विविधैः स्वनैः ।\nवानरैस्तैर्महाभीमैर्घोररूपा निशाचराः ॥६-८२-१५॥",
  "वीर्यादभिहता वृक्षैर्व्यचेष्टन्त रणक्षितौ ।\nस सैन्यमभिवीक्ष्याथ वानरार्दितमिन्द्रजित् ॥६-८२-१६॥",
  "प्रगृहीतायुधः क्रुद्धः परानभिमुखो ययौ ।\nस शरौघानवसृजन् स्वसैन्येनाभिसंवृतः ॥६-८२-१७॥",
  "जघान कपिशार्दूलान् सुबहून् दृढविक्रमः ।\nशूलैरशनिभिः खड्गैः पट्टिशैः शूलमुद्गरैः ॥६-८२-१८॥",
  "ते चाप्यनुचरांस्तस्य वानरा जघ्नुराहवे ।\nसुस्कन्धविटपैः शैलैः शिलाभिश्च महाबलः ॥६-८२-१९॥",
  "हनूमान् कदनं चक्रे रक्षसां भीमकर्मणाम् ।\nसंनिवार्य परानीकमब्रवीत् तान् वनौकसः ॥६-८२-२०॥",
  "हनूमान् संनिवर्तध्वं न नः साध्यमिदं बलम् ।\nत्यक्त्वा प्राणान् विचेष्टन्तो रामप्रियचिकीर्षवः ॥६-८२-२१॥",
  "यन्निमित्तं हि युध्यामो हता सा जनकात्मजा ।\nइममर्थं हि विज्ञाप्य रामं सुग्रीवमेव च ॥६-८२-२२॥",
  "तौ यत् प्रतिविधास्येते तत् करिष्यामहे वयम् ।\nइत्युक्त्वा वानरश्रेष्ठो वारयन् सर्ववानरान् ॥६-८२-२३॥",
  "शनैः शनैरसंत्रस्तः सबलः संन्यवर्तत ।\nततः प्रेक्ष्य हनूमन्तं व्रजन्तं यत्र राघवः ॥६-८२-२४॥",
  "स होतुकामो दुष्टात्मा गतश्चैत्यं निकुम्भिलाम् ।\nनिकुम्भिलामधिष्ठाय पावकं जुहवेन्द्रजित् ॥६-८२-२५॥",
  "यज्ञभूम्यां ततो गत्वा पावकस्तेन रक्षसा ।\nहूयमानः प्रजज्वाल होमशोणितभुक् तदा ॥६-८२-२६॥",
  "सार्चिःपिनद्धो ददृशे होमशोणिततर्पितः ।\nसंध्यागत इवादित्यः सुतीव्रोऽग्निः समुत्थितः ॥६-८२-२७॥",
  "अथेन्द्रजिद् राक्षसभूतये तु जुहाव हव्यं विधिना विधानवित् ।\nदृष्ट्वा व्यतिष्ठन्त च राक्षसास्ते महासमूहेषु नयानयज्ञाः ॥६-८२-२८॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्व्यशीतितमः सर्गः ॥६-८२॥"
]