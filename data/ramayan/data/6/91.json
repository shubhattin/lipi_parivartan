[
  "श्रीमद्वाल्मीकीयरामायणे युद्धकाण्डे रावणिवधः नाम एकनवतितमः सर्गः ॥६-९१॥",
  "रुधिरक्लिन्नगात्रस्तु लक्ष्मणः शुभलक्षणः ।\nबभूव हृष्टस्तं हत्वा शत्रुजेतारमाहवे ॥६-९१-१॥",
  "ततः स जाम्बवन्तं च हनूमन्तं च वीर्यवान् ।\nसंनिपत्य महातेजास्तांश्च सर्वान् वनौकसः ॥६-९१-२॥",
  "आजगाम ततः शीघ्रं यत्र सुग्रीवराघवौ ।\nविभीषणमवष्टभ्य हनूमन्तं च लक्ष्मणः ॥६-९१-३॥",
  "ततो राममभिक्रम्य सौमित्रिरभिवाद्य च ।\nतस्थौ भ्रातृसमीपस्थः शक्रस्येन्द्रानुजो यथा ॥६-९१-४॥",
  "निष्टनन्निव चागत्य राघवाय महात्मने ।\nआचचक्षे तदा वीरो घोरमिन्द्रजितो वधम् ॥६-९१-५॥",
  "रावणेस्तु शिरश्छिन्नं लक्ष्मणेन महात्मना ।\nन्यवेदयत रामाय तदा हृष्टो विभीषणः ॥६-९१-६॥",
  "श्रुत्वैव तु महावीर्यो लक्ष्मणेनेन्द्रजिद्वधम् ।\nप्रहर्षमतुलं लेभे वाक्यं चेदमुवाच ह ॥६-९१-७॥",
  "साधु लक्ष्मण तुष्टोऽस्मि कर्म चासुकरं कृतम् ।\nरावणेर्हि विनाशेन जितमित्युपधारय ॥६-९१-८॥",
  "स तं शिरस्युपाघ्राय लक्ष्मणं कीर्तिवर्धनम् ।\nलज्जमानं बलात् स्नेहादङ्कमारोप्य वीर्यवान् ॥६-९१-९॥",
  "उपवेश्य तमुत्सङ्गे परिष्वज्यावपीडितम् ।\nभ्रातरं लक्ष्मणं स्निग्धं पुनः पुनरुदैक्षत ॥६-९१-१०॥",
  "शल्यसम्पीडितं शस्तं निःश्वसन्तं तु लक्ष्मणम् ।\nरामस्तु दुःखसंतप्तं तं तु निःश्वासपीडितम् ॥६-९१-११॥",
  "मूर्ध्नि चैनमुपाघ्राय भूयः संस्पृश्य च त्वरन् ।\nउवाच लक्ष्मणं वाक्यमाश्वास्य पुरुषर्षभः ॥६-९१-१२॥",
  "कृतं परमकल्याणं कर्म दुष्करकर्मणा ।\nअद्य मन्ये हते पुत्रे रावणं निहतं युधि ॥६-९१-१३॥",
  "अद्याहं विजयी शत्रौ हते तस्मिन् दुरात्मनि ।\nरावणस्य नृशंसस्य दिष्ट्या वीर त्वया रणे ॥६-९१-१४॥",
  "छिन्नो हि दक्षिणो बाहुः स हि तस्य व्यपाश्रयः ।\nविभीषणहनूमद्भ्यां कृतं कर्म महद् रणे ॥६-९१-१५॥",
  "अहोरात्रैस्त्रिभिर्वीरः कथंचिद् विनिपातितः ।\nनिरमित्रः कृतोऽस्म्यद्य निर्यास्यति हि रावणः ॥६-९१-१६॥",
  "बलव्यूहेन महता निर्यास्यति हि रावणः ।\nबलव्यूहेन महता श्रुत्वा पुत्रं निपातितम् ॥६-९१-१७॥",
  "तं पुत्रवधसंतप्तं निर्यान्तं राक्षसाधिपम् ।\nबलेनावृत्य महता निहनिष्यामि दुर्जयम् ॥६-९१-१८॥",
  "त्वया लक्ष्मण नाथेन सीता च पृथिवी च मे ।\nन दुष्प्रापा हते तस्मिन् शक्रजेतरि चाहवे ॥६-९१-१९॥",
  "स तं भ्रातरमाश्वास्य परिष्वज्य च राघवः ।\nरामः सुषेणं मुदितः समाभाष्येदमब्रवीत् ॥६-९१-२०॥",
  "विशल्योऽयं महाप्राज्ञ सौमित्रिर्मित्रवत्सलः ।\nयथा भवति सुस्वस्थस्तथा त्वं समुपाचर ॥६-९१-२१॥",
  "विशल्यः क्रियतां क्षिप्रं सौमित्रिः सविभीषणः ।\nऋक्षवानरसैन्यानां शूराणां द्रुमयोधिनाम् ॥६-९१-२२॥",
  "ये चाप्यन्येऽत्र युध्यन्ति सशल्या व्रणिनस्तथा ।\nतेऽपि सर्वे प्रयत्नेन क्रियन्ते सुखिनस्त्वया ॥६-९१-२३॥",
  "एवमुक्तः स रामेण महात्मा हरियूथपः ।\nलक्ष्मणाय ददौ नस्तः सुषेणः परमौषधम् ॥६-९१-२४॥",
  "स तस्य गन्धमाघ्राय विशल्यः समपद्यत ।\nतदा निर्वेदनश्चैव संरूढव्रण एव च ॥६-९१-२५॥",
  "विभीषणमुखानां च सुहृदां राघवाज्ञया ।\nसर्ववानरमुख्यानां चिकित्सामकरोत् तदा ॥६-९१-२६॥",
  "ततः प्रकृतिमापन्नो हृतशल्यो गतक्लमः ।\nसौमित्रिर्मुमुदे तत्र क्षणेन विगतज्वरः ॥६-९१-२७॥",
  "तदैव रामः प्लवगाधिपस्तथा विभीषणश्चर्क्षपतिश्च वीर्यवान् ।\nअवेक्ष्य सौमित्रिमरोगमुत्थितं मुदा ससैन्याः सुचिरं जहर्षिरे ॥६-९१-२८॥",
  "अपूजयत् कर्म स लक्ष्मणस्य सुदुष्करं दाशरथिर्महात्मा ।\nबभूव हृष्टो युधि वानरेन्द्रो निशम्य तं शक्रजितं निपातितम् ॥६-९१-२९॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकनवतितमः सर्गः ॥६-९१॥"
]