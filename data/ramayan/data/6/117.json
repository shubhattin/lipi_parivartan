[
  "अथ श्रीमद्वाल्मीकीयरामायणे युद्धकाण्डे सीताभर्तृमुखोदीक्षणम् नाम सप्तदशाधिकशततमः सर्गः ॥६-११७॥",
  "तमुवाच महाप्राज्ञः सोऽभिवाद्य प्लवङ्गमः ।\nरामं कमलपत्राक्षं वरं सर्वधनुष्मताम् ॥६-११७-१॥",
  "यन्निमित्तोऽयमारम्भः कर्मणां यः फलोदयः ।\nतां देवीं शोकसंतप्तां द्रष्टुमर्हसि मैथिलीम् ॥६-११७-२॥",
  "सा हि शोकसमाविष्टा बाष्पपर्याकुलेक्षणा ।\nमैथिली विजयं श्रुत्वा द्रष्टुं त्वामभिकांक्षति ॥६-११७-३॥",
  "पूर्वकात् प्रत्ययाच्चाहमुक्तो विश्वस्तया तया ।\nद्रष्टुमिच्छामि भर्तारमिति पर्याकुलेक्षणा ॥६-११७-४॥",
  "एवमुक्तो हनुमता रामो धर्मभृतां वरः ।\nआगच्छत् सहसा ध्यानमीषद्बाष्पपरिप्लुतः ॥६-११७-५॥",
  "स दीर्घमभिनिःश्वस्य जगतीमवलोकयन् ।\nउवाच मेघसंकाशं विभीषणमुपस्थितम् ॥६-११७-६॥",
  "दिव्याङ्गरागां वैदेहीं दिव्याभरणभूषिताम् ।\nइह सीतां शिरःस्नातामुपस्थापय मा चिरम् ॥६-११७-७॥",
  "एवमुक्तस्तु रामेण त्वरमाणो विभीषणः ।\nप्रविश्यान्तःपुरं सीतां स्त्रीभिः स्वाभिरचोदयत् ॥६-११७-८॥",
  "ततः सीतां महाभागां दृष्ट्वोवाच विभीषणः ।\nमूर्ध्नि बद्धाञ्जलिः श्रीमान् विनीतो राक्षसेश्वरः ॥६-११७-९॥",
  "दिव्याङ्गरागा वैदेहि दिव्याभरणभूषिता ।\nयानमारोह भद्रं ते भर्ता त्वां द्रष्टुमिच्छति ॥६-११७-१०॥",
  "एवमुक्ता तु वैदेही प्रत्युवाच विभीषणम् ।\nअस्नात्वा द्रष्टुमिच्छामि भर्तारं राक्षसेश्वर ॥६-११७-११॥",
  "तस्यास्तद् वचनं श्रुत्वा प्रत्युवाच विभीषणः ।\nयथाऽऽह रामो भर्ता ते तत् तथा कर्तुमर्हसि ॥६-११७-१२॥",
  "तस्य तद् वचनं श्रुत्वा मैथिली पतिदेवता ।\nभर्तृभक्त्यावृता साध्वी तथेति प्रत्यभाषत ॥६-११७-१३॥",
  "ततः सीतां शिरःस्नातां संयुक्तां प्रतिकर्मणा ।\nमहार्हाभरणोपेतां महार्हाम्बरधारिणीम् ॥६-११७-१४॥",
  "आरोप्य शिबिकां दीप्तां परार्घ्याम्बरसंवृताम् ।\nरक्षोभिर्बहुभिर्गुप्तामाजहार विभीषणः ॥६-११७-१५॥",
  "सोऽभिगम्य महात्मानं ज्ञात्वापि ध्यानमास्थितम् ।\nप्रणतश्च प्रहृष्टश्च प्राप्तां सीतां न्यवेदयत् ॥६-११७-१६॥",
  "तामागतामुपश्रुत्य रक्षोगृहचिरोषिताम् ।\nरोषं हर्षं च दैन्यं च राघवः प्राप शत्रुहा ॥६-११७-१७॥",
  "ततो यानगतां सीतां सविमर्शं विचारयन् ।\nविभीषणमिदं वाक्यमहृष्टो राघवोऽब्रवीत् ॥६-११७-१८॥",
  "राक्षसाधिपते सौम्य नित्यं मद्विजये रत ।\nवैदेही संनिकर्षं मे क्षिप्रं समभिगच्छतु ॥६-११७-१९॥",
  "तस्य तद् वचनं श्रुत्वा राघवस्य विभीषणः ।\nतूर्णमुत्सारणं तत्र कारयामास धर्मवित् ॥६-११७-२०॥",
  "कञ्चुकोष्णीषिणस्तत्र वेत्रझर्झरपाणयः ।\nउत्सारयन्तस्तान् योधान् समन्तात् परिचक्रमुः ॥६-११७-२१॥",
  "ऋक्षाणां वानराणां च राक्षसानां च सर्वशः ।\nवृन्दान्युत्सार्यमाणानि दूरमुत्तस्थुरन्ततः ॥६-११७-२२॥",
  "तेषामुत्सार्यमाणानां निःस्वनः सुमहानभूत् ।\nवायुनोद्धूयमानस्य सागरस्येव निःस्वनः ॥६-११७-२३॥",
  "उत्सार्यमाणांस्तान् दृष्ट्वा समन्ताज्जातसम्भ्रमान् ।\nदाक्षिण्यात्तदमर्षाच्च वारयामास राघवः ॥६-११७-२४॥",
  "संरम्भाच्चाब्रवीद् रामश्चक्षुषा प्रदहन्निव ।\nविभीषणं महाप्राज्ञं सोपालम्भमिदं वचः ॥६-११७-२५॥",
  "किमर्थं मामनादृत्य क्लिश्यतेऽयं त्वया जनः ।\nनिवर्तयैनमुद्वेगं जनोऽयं स्वजनो मम ॥६-११७-२६॥",
  "न गृहाणि न वस्त्राणि न प्राकारस्तिरस्क्रिया ।\nनेदृशा राजसत्कारा वृत्तमावरणं स्त्रियाः ॥६-११७-२७॥",
  "व्यसनेषु न कृच्छ्रेषु न युद्धेषु स्वयंवरे ।\nन क्रतौ नो विवाहे वा दर्शनं दूष्यते स्त्रियाः ॥६-११७-२८॥",
  "सैषा विपद्गता चैव कृच्छ्रेण च समन्विता ।\nदर्शने नास्ति दोषोऽस्या मत्समीपे विशेषतः ॥६-११७-२९॥",
  "विसृज्य शिबिकां तस्मात् पद्भ्यामेवापसर्पतु ।\nसमीपे मम वैदेहीं पश्यन्त्वेते वनौकसः ॥६-११७-३०॥",
  "एवमुक्तस्तु रामेण सविमर्शो विभीषणः ।\nरामस्योपानयत् सीतां संनिकर्षं विनीतवत् ॥६-११७-३१॥",
  "ततो लक्ष्मणसुग्रीवौ हनूमांश्च प्लवङ्गमः ।\nनिशम्य वाक्यं रामस्य बभूवुर्व्यथिता भृशम् ॥६-११७-३२॥",
  "कलत्रनिरपेक्षैश्च इङ्गितैरस्य दारुणैः ।\nअप्रीतमिव सीतायां तर्कयन्ति स्म राघवम् ॥६-११७-३३॥",
  "लज्जया त्ववलीयन्ती स्वेषु गात्रेषु मैथिली ।\nविभीषणेनानुगता भर्तारं साभ्यवर्तत ॥६-११७-३४॥",
  "विस्मयाच्च प्रहर्षाच्च स्नेहाच्च पतिदेवता ।\nउदैक्षत मुखं भर्तुः सौम्यं सौम्यतरानना ॥६-११७-३५॥",
  "अथ समपनुदन्मनःक्लमं सा सुचिरमदृष्टमुदीक्ष्य वै प्रियस्य ।\nवदनमुदितपूर्णचन्द्रकान्तं विमलशशाङ्कनिभानना तदाऽऽसीत् ॥६-११७-३६॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सीताभर्तृमुखोदीक्षणम् नाम सप्तदशाधिकशततमः सर्गः ॥६-११७॥"
]