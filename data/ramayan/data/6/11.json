[
  "अथ श्रीमद्वाल्मीकीयरामायणे युद्धकाण्डे द्वितीयमन्त्राधिवेषः नाम एकादशः सर्गः ॥६-११॥",
  "स बभूव कृशो राजा मैथिलीकाममोहितः ।\nअसन्मानाच्च सुहृदां पापः पापेन कर्मणा ॥६-११-१॥",
  "अतीव कामसम्पन्नो वैदेहीमनुचिन्तयन् ।\nअतीतसमये काले तस्मिन् वै युधि रावणः ।\nअमात्यैश्च सुहृद्भिश्च प्राप्तकालममन्यत ॥६-११-२॥",
  "स हेमजालविततं मणिविद्रुमभूषितम् ।\nउपगम्य विनीताश्वमारुरोह महारथम् ॥६-११-३॥",
  "तमास्थाय रथश्रेष्ठं महामेघसमस्वनम् ।\nप्रययौ रक्षसां श्रेष्ठो दशग्रीवः सभां प्रति ॥६-११-४॥",
  "असिचर्मधरा योधाः सर्वायुधधरास्ततः ।\nराक्षसा राक्षसेन्द्रस्य पुरस्तात् सम्प्रतस्थिरे ॥६-११-५॥",
  "नानाविकृतवेषाश्च नानाभूषणभूषिताः ।\nपार्श्वतः पृष्ठतश्चैनं परिवार्य ययुस्तदा ॥६-११-६॥",
  "रथैश्चातिरथाः शीघ्रं मत्तैश्च वरवारणैः ।\nअनूत्पेतुर्दशग्रीवमाक्रीडद्भिश्च वाजिभिः ॥६-११-७॥",
  "गदापरिघहस्ताश्च शक्तितोमरपाणयः ।\nपरश्वधधराश्चान्ये तथान्ये शूलपाणयः ।\nततस्तूर्यसहस्राणं संजज्ञे निःस्वनो महान् ॥६-११-८॥",
  "तुमुलः शङ्खशब्दश्च सभां गच्छति रावणे ।\nस नेमिघोषेण महान् सहसाभिनिनादयन् ॥६-११-९॥",
  "राजमार्गं श्रिया जुष्टं प्रतिपेदे महारथः ।\nविमलं चातपत्रं च प्रगृहीतमशोभत ॥६-११-१०॥",
  "पाण्डुरं राक्षसेन्द्रस्य पूर्णस्ताराधिपो यथा ।\nहेममञ्जरिगर्भे च शुद्धस्फटिकविग्रहे ॥६-११-११॥",
  "चामरव्यजने तस्य रेजतुः सव्यदक्षिणे ।\nते कृताञ्जलयः सर्वे रथस्थं पृथिवीस्थिताः ॥६-११-१२॥",
  "राक्षसा राक्षसश्रेष्ठं शिरोभिस्तं ववन्दिरे ।\nराक्षसैः स्तूयमानः सञ्जयाशीर्भिररिंदमः ॥६-११-१३॥",
  "आससाद महातेजाः सभां विरचितां तदा ।\nसुवर्णरजतास्तीर्णां विशुद्धस्फटिकान्तराम् ॥६-११-१४॥",
  "विराजमानो वपुषा रुक्मपट्टोत्तरच्छदाम् ।\nतां पिशाचशतैः षड्भिरभिगुप्तां सदाप्रभाम् ॥६-११-१५॥",
  "प्रविवेश महातेजाः सुकृतां विश्वकर्मणा ।\nतस्यां तु वैदूर्यमयं प्रियकाजिनसंवृतम् ॥६-११-१६॥",
  "महत्सोपाश्रयं भेजे रावणः परमासनम् ।\nततः शशासेश्वरवद्दूताँल्लघुपराक्रमान् ॥६-११-१७॥",
  "समानयत मे क्षिप्रमिहैतान् राक्षसानिति ।\nकृत्यमस्ति महज्जाने कर्तव्यमिति शत्रुभिः ॥६-११-१८॥",
  "राक्षसास्तद्वचः श्रुत्वा लङ्कायां परिचक्रमुः ।\nअनुगेहमवस्थाय विहारशयनेषु च ।\nउद्यानेषु च रक्षांसि चोदयन्तो ह्यभीतवत् ॥६-११-१९॥",
  "ते रथान्तचरा एके दृप्तानेके दृढान् हयान् ।\nनागानेकेऽधिरुरुहुर्जग्मुश्चैके पदातयः ॥६-११-२०॥",
  "सा पुरी परमाकीर्णा रथकुञ्जरवाजिभिः ।\nसम्पतद्भिर्विरुरुचे गरुत्मद्भिरिवाम्बरम् ॥६-११-२१॥",
  "ते वाहनान्यवस्थाय यानानि विविधानि च ।\nसभां पद्भिः प्रविविशुः सिंहा गिरिगुहामिव ॥६-११-२२॥",
  "राज्ञः पादौ गृहीत्वा तु राज्ञा ते प्रतिपूजिताः ।\nपीठेष्वन्ये बृसीष्वन्ये भूमौ केचिदुपाविशन् ॥६-११-२३॥",
  "ते समेत्य सभायां वै राक्षसा राजशासनात् ।\nयथार्हमुपतस्थुस्ते रावणं राक्षसाधिपम् ॥६-११-२४॥",
  "मन्त्रिणश्च यथामुख्या निश्चितार्थेषु पण्डिताः ।\nअमात्याश्च गुणोपेताः सर्वज्ञा बुद्धिदर्शनाः ॥६-११-२५॥",
  "समीयुस्तत्र शतशः शूराश्च बहवस्तथा ।\nसभायां हेमवर्णायां सर्वार्थस्य सुखाय वै ॥६-११-२६॥",
  "ततो महात्मा विपुलं सुयुग्यं रथं वरं हेमविचित्रिताङ्गम् ।\nशुभं समास्थाय ययौ यशस्वी विभीषणः संसदमग्रजस्य ॥६-११-२७॥",
  "स पूर्वजायावरजः शशंस नामाथ पश्चाच्चरणौ ववन्दे ।\nशुकः प्रहस्तश्च तथैव तेभ्यो ददौ यथार्हं पृथगासनानि ॥६-११-२८॥",
  "सुवर्णनानामणिभूषणानां सुवाससां संसदि राक्षसानाम् ।\nतेषां परार्घ्यागुरुचन्दनानां स्रजां च गन्धाः प्रववुः समन्तात् ॥६-११-२९॥",
  "न चुक्रुशुर्नानृतमाह कश्चित् सभासदो नापि जजल्पुरुच्चैः ।\nसंसिद्धार्थाः सर्व एवोग्रवीर्या भर्तुः सर्वे ददृशुश्चाननं ते ॥६-११-३०॥",
  "स रावणः शस्त्रभृतां मनस्विनां महाबलानां समितौ मनस्वी ।\nतस्यां सभायां प्रभया चकाशे मध्ये वसूनामिव वज्रहस्तः ॥६-११-३१॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्वितीयमन्त्राधिवेषः नाम एकादशः सर्गः ॥६-११॥"
]