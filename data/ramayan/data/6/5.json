[
  "श्रीमद्वाल्मीकीयरामायणे युद्धकाण्डे रामविप्रलम्भः नाम पञ्चमः सर्गः ॥६-५॥",
  "सा तु नीलेन विधिवत्स्वारक्षा सुसमाहिता ।\nसागरस्योत्तरे तीरे साधु सा विनिवेशिता ॥६-५-१॥",
  "मैन्दश्च द्विविदश्चोभौ तत्र वानरपुङ्गवौ ।\nविचेरतुश्च तां सेनां रक्षार्थं सर्वतोदिशम् ॥६-५-२॥",
  "निविष्टायां तु सेनायां तीरे नदनदीपतेः ।\nपार्श्वस्थं लक्ष्मणं दृष्ट्वा रामो वचनमब्रवीत् ॥६-५-३॥",
  "शोकश्च किल कालेन गच्छता ह्यपगच्छति ।\nमम चापश्यतः कान्तामहन्यहनि वर्धते ॥६-५-४॥",
  "न मे दुःखं प्रिया दूरे न मे दुःखं हृतेति च ।\nएतदेवानुशोचामि वयोऽस्या ह्यतिवर्तते ॥६-५-५॥",
  "वाहि वात यतः कान्ता तां स्पृष्ट्वा मामपि स्पृश ।\nत्वयि मे गात्रसंस्पर्शश्चन्द्रे दृष्टिसमागमः ॥६-५-६॥",
  "तन्मे दहति गात्राणि विषं पीतमिवाशये ।\nहा नाथेति प्रिया सा मां ह्रियमाणा यदब्रवीत् ॥६-५-७॥",
  "तद्वियोगेन्धनवता तच्चिन्ताविमलार्चिषा ।\nरात्रिंदिवं शरीरं मे दह्यते मदनाग्निना ॥६-५-८॥",
  "अवगाह्यार्णवं स्वप्स्ये सौमित्रे भवता विना ।\nएवं च प्रज्वलन् कामो न मा सुप्तं जले दहेत् ॥६-५-९॥",
  "बह्वेतत् कामयानस्य शक्यमेतेन जीवितुम् ।\nयदहं सा च वामोरुरेकां धरणिमाश्रितौ ॥६-५-१०॥",
  "केदारस्येवाकेदारः सोदकस्य निरूदकः ।\nउपस्नेहेन जीवामि जीवन्तीं यच्छृणोमि ताम् ॥६-५-११॥",
  "कदा नु खलु सुश्रोणीं शतपत्रायतेक्षणाम् ।\nविजित्य शत्रून् द्रक्ष्यामि सीतां स्फीतामिव श्रियम् ॥६-५-१२॥",
  "कदा सुचारुदन्तोष्ठं तस्याः पद्ममिवाननम् ।\nईषदुन्नाम्य पास्यामि रसायनमिवातुरः ॥६-५-१३॥",
  "तौ तस्याः सहितौ पीनौ स्तनौ तालफलोपमौ ।\nकदा न खलु सोत्कम्पौ श्लिष्यन्त्या मां भजिष्यतः ॥६-५-१४॥",
  "सा नूनमसितापाङ्गी रक्षोमध्यगता सती ।\nमन्नाथा नाथहीनेव त्रातारं नाधिगच्छति ॥६-५-१५॥",
  "कथं जनकराजस्य दुहिता मम च प्रिया ।\nराक्षसीमध्यगा शेते स्नुषा दशरथस्य च ॥६-५-१६॥",
  "अविक्षोभ्याणि रक्षांसि सा विधूयोत्पतिष्यति ।\nविधूय जलदान् नीलान् शशिलेखा शरत्स्विव ॥६-५-१७॥",
  "स्वभावतनुका नूनं शोकेनानशनेन च ।\nभूयस्तनुतरा सीता देशकालविपर्ययात् ॥६-५-१८॥",
  "कदा नु राक्षसेन्द्रस्य निधायोरसि सायकान् ।\nशोकं प्रत्याहरिष्यामि शोकमुत्सृज्य मानसम् ॥६-५-१९॥",
  "कदा नु खलु मे साध्वी सीतामरसुतोपमा ।\nसोत्कण्ठा कण्ठमालम्ब्य मोक्ष्यत्यानन्दजं जलम् ॥६-५-२०॥",
  "कदा शोकमिमं घोरं मैथिलीविप्रयोगजम् ।\nसहसा विप्रमोक्ष्यामि वासः शुक्लेतरं यथा ॥६-५-२१॥",
  "एवं विलपतस्तस्य तत्र रामस्य धीमतः ।\nदिनक्षयान्मन्दवपुर्भास्करोऽस्तमुपागमत् ॥६-५-२२॥",
  "आश्वासितो लक्ष्मणेन रामः संध्यामुपासत ।\nस्मरन् कमलपत्राक्षीं सीतां शोकाकुलीकृतः ॥६-५-२३॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चमः सर्गः ॥६-५॥"
]