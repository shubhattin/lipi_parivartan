[
  "श्रीमद्वाल्मीकीयरामायणे युद्धकाण्डे लक्ष्मणसंजीवनम् नाम द्व्यधिकशततमः सर्गः ॥६-१०२॥",
  "लक्ष्मणेन तु तद् वाक्यमुक्तं श्रुत्वा स राघवः ।\nसंदधे परवीरघ्नो धनुरादाय वीर्यवान् ॥६-१०२-१॥",
  "रावणाय शरान् घोरान् विससर्ज चमूमुखे ।\nअथान्यं रथमास्थाय रावणो राक्षसाधिपः ॥६-१०२-२॥",
  "अभ्यधावत काकुत्स्थं स्वर्भानुरिव भास्करम् ।\nदशग्रीवो रथस्थस्तु रामं वज्रोपमैः शरैः ।\nआजघान महाशैलं धाराभिरिव तोयदः ॥६-१०२-३॥",
  "दीप्तपावकसंकाशैः शरैः काञ्चनभूषणैः ।\nअभ्यवर्षद् रणे रामो दशग्रीवं समाहितः ॥६-१०२-४॥",
  "भूमौ स्थितस्य रामस्य रथस्थस्य स रक्षसः ।\nन समं युद्धमित्याहुर्देवगन्धर्वकिंनराः ॥६-१०२-५॥",
  "ततो देववरः श्रीमान् श्रुत्वा तेषां वचोऽमृतम् ।\nआहूय मातलिं शक्रो वचनं चेदमब्रवीत् ॥६-१०२-६॥",
  "रथेन मम भूमिष्ठं शीघ्रं याहि रघूत्तमम् ।\nआहूय भूतलं यात कुरु देवहितं महत् ॥६-१०२-७॥",
  "इत्युक्तो देवराजेन मातलिर्देवसारथिः ।\nप्रणम्य शिरसा देवं ततो वचनमब्रवीत् ॥६-१०२-८॥",
  "शीघ्रं यास्यामि देवेन्द्र सारथ्यं च करोम्यहम् ।\nततो हयैश्च संयोज्य हरितैः स्यन्दनोत्तमम् ॥६-१०२-९॥",
  "ततः काञ्चनचित्राङ्गः किङ्किणीशतभूषितः ।\nतरुणादित्यसंकाशो वैदूर्यमयकूबरः ।\nसदश्वैः काञ्चनापीडैर्युक्तः श्वेतप्रकीर्णकैः ॥६-१०२-१०॥",
  "हरिभिः सूर्यसंकाशैर्हेमजालविभूषितैः ।\nरुक्मवेणुध्वजः श्रीमान् देवराजरथो वरः ॥६-१०२-११॥",
  "देवराजेन संदिष्टो रथमारुह्य मातलिः ।\nअभ्यवर्तत काकुत्स्थमवतीर्य त्रिविष्टपात् ॥६-१०२-१२॥",
  "अब्रवीच्च तदा रामं सप्रतोदो रथे स्थितः ।\nप्राञ्जलिर्मातलिर्वाक्यं सहस्राक्षस्य सारथिः ॥६-१०२-१३॥",
  "सहस्राक्षेण काकुत्स्थ रथोऽयं विजयाय ते ।\nदत्तस्तव महासत्त्व श्रीमन् शत्रुनिबर्हण ॥६-१०२-१४॥",
  "इदमैन्द्रं महच्चापं कवचं चाग्निसंनिभम् ।\nशराश्चादित्यसंकाशाः शक्तिश्च विमला शिवा ॥६-१०२-१५॥",
  "आरुह्येमं रथं वीर राक्षसं जहि रावणम् ।\nमया सारथिना देव महेन्द्र इव दानवान् ॥६-१०२-१६॥",
  "इत्युक्तः सम्परिक्रम्य रथं तमभिवाद्य च ।\nआरुरोह तदा रामो लोकाँल्लक्ष्म्या विराजयन् ॥६-१०२-१७॥",
  "तद् बभौ चाद्भुतं युद्धं द्वैरथं रोमहर्षणम् ।\nरामस्य च महाबाहो रावणस्य च रक्षसः ॥६-१०२-१८॥",
  "स गान्धर्वेण गान्धर्वं दैवं दैवेन राघवः ।\nअस्त्रं राक्षसराजस्य जघान परमास्त्रवित् ॥६-१०२-१९॥",
  "अस्त्रं तु परमं घोरं राक्षसं राक्षसाधिपः ।\nससर्ज परमक्रुद्धः पुनरेव निशाचरः ॥६-१०२-२०॥",
  "ते रावणधनुर्मुक्ताः शराः काञ्चनभूषणाः ।\nअभ्यवर्तन्त काकुत्स्थं सर्पा भूत्वा महाविषाः ॥६-१०२-२१॥",
  "ते दीप्तवदना दीप्तं वमन्तो ज्वलनं मुखैः ।\nराममेवाभ्यवर्तन्त व्यादितास्या भयानकाः ॥६-१०२-२२॥",
  "तैर्वासुकिसमस्पर्शैर्दीप्तभोगैर्महाविषैः ।\nदिशश्च संतताः सर्वा विदिशश्च समावृताः ॥६-१०२-२३॥",
  "तान् दृष्ट्वा पन्नगान् रामः समापतत आहवे ।\nअस्त्रं गारुत्मतं घोरं प्रादुश्चक्रे भयावहम् ॥६-१०२-२४॥",
  "ते राघवधनुर्मुक्ता रुक्मपुङ्खाः शिखिप्रभाः ।\nसुपर्णाः काञ्चना भूत्वा विचेरुः सर्पशत्रवः ॥६-१०२-२५॥",
  "ते तान् सर्वान् शराञ्जघ्नुः सर्परूपान् महाजवान् ।\nसुपर्णरूपा रामस्य विशिखाः कामरूपिणः ॥६-१०२-२६॥",
  "अस्त्रे प्रतिहते क्रुद्धो रावणो राक्षसाधिपः ।\nअभ्यवर्षत् तदा रामं घोराभिः शरवृष्टिभिः ॥६-१०२-२७॥",
  "ततः शरसहस्रेण राममक्लिष्टकारिणम् ।\nअर्दयित्वा शरौघेण मातलिं प्रत्यविध्यत ॥६-१०२-२८॥",
  "चिच्छेद केतुमुद्दिश्य शरेणैकेन रावणः ।\nपातयित्वा रथोपस्थे रथात् केतुं च काञ्चनम् ॥६-१०२-२९॥",
  "ऐन्द्रानपि जघानाश्वान् शरजालेन रावणः ।\nविषेदुर्देवगन्धर्वचारणा दानवैः सह ॥६-१०२-३०॥",
  "राममार्तं तदा दृष्ट्वा सिद्धाश्च परमर्षयः ।\nव्यथिता वानरेन्द्राश्च बभूवुः सविभीषणाः ॥६-१०२-३१॥",
  "रामचन्द्रमसं दृष्ट्वा ग्रस्तं रावणराहुणा ।\nप्राजापत्यं च नक्षत्रं रोहिणीं शशिनः प्रियाम् ॥६-१०२-३२॥",
  "समाक्रम्य बुधस्तस्थौ प्रजानामहितावहः ।\nसधूमपरिवृर्त्तोमिः प्रज्वलन्निव सागरः ॥६-१०२-३३॥",
  "उत्पपात तदा क्रुद्धः स्पृशन्निव दिवाकरम् ।\nशस्त्रवर्णः सुपरुषो मन्दरश्मिर्दिवाकरः ॥६-१०२-३४॥",
  "अदृश्यत कबन्धाङ्कः संसक्तो धूमकेतुना ।\nकोसलानां च नक्षत्रं व्यक्तमिन्द्राग्निदैवतम् ॥६-१०२-३५॥",
  "आहत्याङ्गारकस्तस्थौ विशाखमपि चाम्बरे ।\nदशास्यो विंशतिभुजः प्रगृहीतशरासनः ॥६-१०२-३६॥",
  "अदृश्यत दशग्रीवो मैनाक इव पर्वतः ।\nनिरस्यमानो रामस्तु दशग्रीवेण रक्षसा ॥६-१०२-३७॥",
  "नाशक्नोदभिसंधातुं सायकान् रणमूर्धनि ।\nस कृत्वा भ्रुकुटिं क्रुद्धः किंचित् संरक्तलोचनः ॥६-१०२-३८॥",
  "जगाम सुमहाक्रोधं निर्दहन्निव राक्षसान् ।\nतस्य क्रुद्धस्य वदनं दृष्ट्वा रामस्य धीमतः ।\nसर्वभूतानि वित्रेसुः प्राकम्पत च मेदिनी ॥६-१०२-३९॥",
  "सिंहशार्दूलवाञ्छैलः संचचाल चलद् द्रुमः ।\nबभूव चापि क्षुभितः समुद्रः सरितां पतिः ॥६-१०२-४०॥",
  "खराश्च खरनिर्घोषा गगने परुषा घनाः ।\nऔत्पातिकाश्च नर्दन्तः समन्तात् परिचक्रमुः ॥६-१०२-४१॥",
  "रामं दृष्ट्वा सुसंक्रुद्धमुत्पातांश्चैव दारुणान् ।\nवित्रेसुः सर्वभूतानि रावणस्याभवद् भयम् ॥६-१०२-४२॥",
  "विमानस्थास्तदा देवा गन्धर्वाश्च महोरगाः ।\nऋषिदानवदैत्याश्च गरुत्मन्तश्च खेचराः ॥६-१०२-४३॥",
  "ददृशुस्ते तदा युद्धं लोकसंवर्तसंस्थितम् ।\nनानाप्रहरणैर्भीमैः शूरयोः सम्प्रयुध्यतोः ॥६-१०२-४४॥",
  "ऊचुः सुरासुराः सर्वे तदा विग्रहमागताः ।\nप्रेक्षमाणा महायुद्धं वाक्यं भक्त्या प्रहृष्टवत् ॥६-१०२-४५॥",
  "दशग्रीवं जयेत्याहुरसुराः समवस्थिताः ।\nदेवा राममथोचुस्ते त्वं जयेति पुनः पुनः ॥६-१०२-४६॥",
  "एतस्मिन्नन्तरे क्रोधाद् राघवस्य च रावणः ।\nप्रहर्तुकामो दुष्टात्मा स्पृशन् प्रहरणं महत् ॥६-१०२-४७॥",
  "वज्रसारं महानादं सर्वशत्रुनिबर्हणम् ।\nशैलशृङ्गनिभैः कूटैश्चित्तदृष्टिभयावहम् ॥६-१०२-४८॥",
  "सधूममिव तीक्ष्णाग्रं युगान्ताग्निचयोपमम् ।\nअतिरौद्रमनासाद्यं कालेनापि दुरासदम् ॥६-१०२-४९॥",
  "त्रासनं सर्वभूतानां दारणं भेदनं तथा ।\nप्रदीप्त इव रोषेण शूलं जग्राह रावणः ॥६-१०२-५०॥",
  "तच्छूलं परमक्रुद्धो जग्राह युधि वीर्यवान् ।\nअनीकैः समरे शूरै राक्षसैः परिवारितः ॥६-१०२-५१॥",
  "समुद्यम्य महाकायो ननाद युधि भैरवम् ।\nसंरक्तनयनो रोषात् स्वसैन्यमभिहर्षयन् ॥६-१०२-५२॥",
  "पृथिवीं चान्तरिक्षं च दिशश्च प्रदिशस्तथा ।\nप्राकम्पयत् तदा शब्दो राक्षसेन्द्रस्य दारुणः ॥६-१०२-५३॥",
  "अतिकायस्य नादेन तेन तस्य दुरात्मनः ।\nसर्वभूतानि वित्रेसुः सागरश्च प्रचुक्षुभे ॥६-१०२-५४॥",
  "स गृहीत्वा महावीर्यः शूलं तद् रावणो महत् ।\nविनद्य सुमहानादं रामं परुषमब्रवीत् ॥६-१०२-५५॥",
  "शूलोऽयं वज्रसारस्ते राम रोषान्मयोद्यतः ।\nतव भ्रातृसहायस्य सद्यः प्राणान् हरिष्यति ॥६-१०२-५६॥",
  "रक्षसामद्य शूराणां निहतानां चमूमुखे ।\nत्वां निहत्य रणश्लाघिन् करोमि तरसा समम् ॥६-१०२-५७॥",
  "तिष्ठेदानीं निहन्मि त्वामेष शूलेन राघव ।\nएवमुक्त्वा स चिक्षेप तच्छूलं राक्षसाधिपः ॥६-१०२-५८॥",
  "तद् रावणकरान्मुक्तं विद्युन्मालासमावृतम् ।\nअष्टघण्टं महानादं वियद्गतमशोभत ॥६-१०२-५९॥",
  "तच्छूलं राघवो दृष्ट्वा ज्वलन्तं घोरदर्शनम् ।\nससर्ज विशिखान् रामश्चापमायम्य वीर्यवान् ॥६-१०२-६०॥",
  "आपतन्तं शरौघेण वारयामास राघवः ।\nउत्पतन्तं युगान्ताग्निं जलौघैरिव वासवः ॥६-१०२-६१॥",
  "निर्ददाह स तान् बाणान् रामकार्मुकनिःसृतान् ।\nरावणस्य महान् शूलः पतङ्गानिव पावकः ॥६-१०२-६२॥",
  "तान् दृष्ट्वा भस्मसाद्भूतान् शूलसंस्पर्शचूर्णितान् ।\nसायकानन्तरिक्षस्थान् राघवः क्रोधमाहरत् ॥६-१०२-६३॥",
  "स तां मातलिना नीतां शक्तिं वासवसम्मताम् ।\nजग्राह परमक्रुद्धो राघवो रघुनन्दनः ॥६-१०२-६४॥",
  "सा तोलिता बलवता शक्तिर्घण्टाकृतस्वना ।\nनभः प्रज्वालयामास युगान्तोल्केव सप्रभा ॥६-१०२-६५॥",
  "सा क्षिप्ता राक्षसेन्द्रस्य तस्मिञ्छूले पपात ह ।\nभिन्नः शक्त्या महान् शूलो निपपात गतद्युतिः ॥६-१०२-६६॥",
  "निर्बिभेद ततो बाणैर्हयानस्य महाजवान् ।\nरामस्तीक्ष्णैर्महावेगैर्वज्रकल्पैरजिह्मगैः ॥६-१०२-६७॥",
  "निर्बिभेदोरसि तदा रावणं निशितैः शरैः ।\nराघवः परमायत्तो ललाटे पत्त्रिभिस्त्रिभिः ॥६-१०२-६८॥",
  "स शरैर्भिन्नसर्वाङ्गो गात्रप्रस्रुतशोणितः ।\nराक्षसेन्द्रः समूहस्थः फुल्लाशोक इवाबभौ ॥६-१०२-६९॥",
  "स रामबाणैरतिविद्धगात्रोनिशाचरेन्द्रः क्षतजार्द्रगात्रः ।\nजगाम खेदं च समाजमध्येक्रोधं च चक्रे सुभृशं तदानीम् ॥६-१०२-७०॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्व्यधिकशततमः सर्गः ॥६-१०२-७१॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्व्यधिकशततमः सर्गः ॥६-१०२॥"
]