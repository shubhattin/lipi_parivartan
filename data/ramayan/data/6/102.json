[
  "अथ श्रीमद्वाल्मीकीयरामायणे युद्धकाण्डे लक्ष्मणसंजीवनम् नाम द्व्यधिकशततमः सर्गः ॥६-१०२॥",
  "शक्त्या निपातितं दृष्ट्वा रावणेन बलीयसा ।\nलक्ष्मणं समरे शूरं शोणितौघपरिप्लुतम् ॥६-१०२-१॥",
  "स दत्त्वा तुमुलं युद्धं रावणस्य दुरात्मनः ।\nविसृजन्नेव बाणौघान् सुषेणमिदमब्रवीत् ॥६-१०२-२॥",
  "एष रावणवीर्येण लक्ष्मणः पतितो भुवि ।\nसर्पवच्चेष्टते वीरो मम शोकमुदीरयन् ॥६-१०२-३॥",
  "शोणितार्द्रमिमं वीरं प्राणैः प्रियतरं मम ।\nपश्यतो मम का शक्तिर्योद्धुं पर्याकुलात्मनः ॥६-१०२-४॥",
  "अयं स समरश्लाघी भ्राता मे शुभलक्षणः ।\nयदि पञ्चत्वमापन्नः प्राणैर्मे किं सुखेन वा ॥६-१०२-५॥",
  "लज्जतीव हि मे वीर्यं भ्रश्यतीव कराद् धनुः ।\nसायका व्यवसीदन्ति दृष्टिर्बाष्पवशं गता ॥६-१०२-६॥",
  "अवसीदन्ति गात्राणि स्वप्नयाने नृणामिव ।\nचिन्ता मे वर्धते तीव्रा मुमूर्षापि च जायते ॥६-१०२-७॥",
  "भ्रातरं निहतं दृष्ट्वा रावणेन दुरात्मना ।\nविष्टनन्तं तु दुःखार्तं मर्मण्यभिहतं भृशम् ॥६-१०२-८॥",
  "राघवो भ्रातरं दृष्ट्वा प्रियं प्राणं बहिश्चरम् ।\nदुःखेन महताविष्टो ध्यानशोकपरायणः ॥६-१०२-९॥",
  "परं विषादमापन्नो विललापाकुलेन्द्रियः ।\nभ्रातरं निहतं दृष्ट्वा लक्ष्मणं रणपांसुषु ॥६-१०२-१०॥",
  "विजयोऽपि हि मे शूर न प्रियायोपकल्पते ।\nअचक्षुर्विषयश्चन्द्रः कां प्रीतिं जनयिष्यति ॥६-१०२-११॥",
  "किं मे युद्धेन किं प्राणैर्युद्धकार्यं न विद्यते ।\nयत्रायं निहतः शेते रणमूर्धनि लक्ष्मणः ॥६-१०२-१२॥",
  "यथैव मां वनं यान्तमनुयाति महाद्युतिः ।\nअहमप्यनुयास्यामि तथैवैनं यमक्षयम् ॥६-१०२-१३॥",
  "इष्टबन्धुजनो नित्यं मां स नित्यमनुव्रतः ।\nइमामवस्थां गमितो राक्षसैः कूटयोधिभिः ॥६-१०२-१४॥",
  "देशे देशे कलत्राणि देशे देशे च बान्धवाः ।\nतं तु देशं न पश्यामि यत्र भ्राता सहोदरः ॥६-१०२-१५॥",
  "किं नु राज्येन दुर्धर्षलक्ष्मणेन विना मम ।\nकथं वक्ष्याम्यहं त्वम्बां सुमित्रां पुत्रवत्सलाम् ॥६-१०२-१६॥",
  "उपालम्भं न शक्ष्यामि सोढुं दत्तं सुमित्रया ।\nकिं नु वक्ष्यामि कौसल्यां मातरं किं नु कैकयीम् ॥६-१०२-१७॥",
  "भरतं किं नु वक्ष्यामि शत्रुघ्नं च महाबलम् ।\nसह तेन वनं यातो विना तेनागतः कथम् ॥६-१०२-१८॥",
  "इहैव मरणं श्रेयो न तु बन्धुविगर्हणम् ।\nकिं मया दुष्कृतं कर्म कृतमन्यत्र जन्मनि ॥६-१०२-१९॥",
  "येन मे धार्मिको भ्राता निहतश्चाग्रतः स्थितः ।\nहा भ्रातर्मनुजश्रेष्ठ शूराणां प्रवर प्रभो ॥६-१०२-२०॥",
  "एकाकी किं नु मां त्यक्त्वा परलोकाय गच्छसि ।\nविलपन्तं च मां भ्रातः किमर्थं नावभाषसे ॥६-१०२-२१॥",
  "उत्तिष्ठ पश्य किं शेषे दीनं मां पश्य चक्षुषा ।\nशोकार्तस्य प्रमत्तस्य पर्वतेषु वनेषु च ॥६-१०२-२२॥",
  "विषण्णस्य महाबाहो समाश्वासयिता मम ।\nराममेवं ब्रुवाणं तु शोकव्याकुलितेन्द्रियम् ॥६-१०२-२३॥",
  "आश्वासयन्नुवाचेदं सुषेणः परमं वचः ।\nत्यजेमां नरशार्दूल बुद्धिं वैक्लव्यकारिणीम् ॥६-१०२-२४॥",
  "शोकसंजननीं चिन्तां तुल्यां बाणैश्चमूमुखे ।\nनैव पञ्चत्वमापन्नो लक्ष्मणो लक्ष्मिवर्धनः ॥६-१०२-२५॥",
  "नह्यस्य विकृतं वक्त्रं न च श्यामत्वमागतम् ।\nसुप्रभं च प्रसन्नं च मुखमस्य निरीक्ष्यताम् ॥६-१०२-२६॥",
  "पद्मपत्रतलौ हस्तौ सुप्रसन्ने च लोचने ।\nनेदृशं दृश्यते रूपं गतासूनां विशां पते ॥६-१०२-२७॥",
  "विषादं मा कृथा वीर सप्राणोऽयमरिंदम ।\nआख्याति तु प्रसुप्तस्य स्रस्तगात्रस्य भूतले ॥६-१०२-२८॥",
  "सोच्छ्वासं हृदयं वीर कम्पमानं मुहुर्मुहुः ।\nएवमुक्त्वा महाप्राज्ञः सुषेणो राघवं वचः ॥६-१०२-२९॥",
  "समीपस्थमुवाचेदं हनूमन्तं महाकपिम् ।\nसौम्य शीघ्रमितो गत्वा पर्वतं हि महोदयम् ॥६-१०२-३०॥",
  "पूर्वं तु कथितो योऽसौ वीर जाम्बवता तव ।\nदक्षिणे शिखरे जातां महौषधिमिहानय ॥६-१०२-३१॥",
  "विशल्यकरणीं नाम्ना सावर्ण्यकरणीं तथा ।\nसंजीवकरणीं वीर संधानीं च महौषधीम् ॥६-१०२-३२॥",
  "संजीवनार्थं वीरस्य लक्ष्मणस्य त्वमानय ।\nइत्येवमुक्तो हनुमान् गत्वा चौषधिपर्वतम् ।\nचिन्तामभ्यगमच्छ्रीमानजानंस्ता महौषधीः ॥६-१०२-३३॥",
  "तस्य बुद्धिः समुत्पन्ना मारुतेरमितौजसः ।\nइदमेव गमिष्यामि गृहीत्वा शिखरं गिरेः ॥६-१०२-३४॥",
  "अस्मिंस्तु शिखरे जातामोषधीं तां सुखावहाम् ।\nप्रतर्केणावगच्छामि सुषेणो ह्येवमब्रवीत् ॥६-१०२-३५॥",
  "अगृह्य यदि गच्छामि विशल्यकरणीमहम् ।\nकालात्ययेन दोषः स्याद् वैक्लव्यं च महद्भवेत् ॥६-१०२-३६॥",
  "इति संचिन्त्य हनुमान् गत्वा क्षिप्रं महाबलः ।\nआसाद्य पर्वतश्रेष्ठं त्रिः प्रकम्प्य गिरेः शिरः ॥६-१०२-३७॥",
  "फुल्लनानातरुगणं समुत्पाट्य महाबलः ।\nगृहीत्वा हरिशार्दूलो हस्ताभ्यां समतोलयत् ॥६-१०२-३८॥",
  "स नीलमिव जीमूतं तोयपूर्णं नभस्तलात् ।\nउत्पपात गृहीत्वा तु हनूमान् शिखरं गिरेः ॥६-१०२-३९॥",
  "समागम्य महावेगः संन्यस्य शिखरं गिरेः ।\nविश्रम्य किंचिद्धनुमान् सुषेणमिदमब्रवीत् ॥६-१०२-४०॥",
  "औषधीर्नावगच्छामि ता अहं हरिपुङ्गव ।\nतदिदं शिखरं कृत्स्नं गिरेस्तस्याहृतं मया ॥६-१०२-४१॥",
  "एवं कथयमानं तु प्रशस्य पवनात्मजम् ।\nसुषेणो वानरश्रेष्ठो जग्राहोत्पाट्य चौषधीः ॥६-१०२-४२॥",
  "विस्मितास्तु बभूवुस्ते सर्वे वानरपुङ्गवाः ।\nदृष्ट्वा तु हनुमत्कर्म सुरैरपि सुदुष्करम् ॥६-१०२-४३॥",
  "ततः संक्षोदयित्वा तामोषधीं वानरोत्तमः ।\nलक्ष्मणस्य ददौ नस्तः सुषेणः सुमहाद्युतिः ॥६-१०२-४४॥",
  "सशल्यः स समाघ्राय लक्ष्मणः परवीरहा ।\nविशल्यो विरुजः शीघ्रमुदतिष्ठन्महीतलात् ॥६-१०२-४५॥",
  "तमुत्थितं तु हरयो भूतलात् प्रेक्ष्य लक्ष्मणम् ।\nसाधुसाध्विति सुप्रीता लक्ष्मणं प्रत्यपूजयन् ॥६-१०२-४६॥",
  "एह्येहीत्यब्रवीद् रामो लक्ष्मणं परवीरहा ।\nसस्वजे गाढमालिङ्गय बाष्पपर्याकुलेक्षणः ॥६-१०२-४७॥",
  "अब्रवीच्च परिष्वज्य सौमित्रिं राघवस्तदा ।\nदिष्ट्या त्वां वीर पश्यामि मरणात् पुनरागतम् ॥६-१०२-४८॥",
  "नहि मे जीवितेनार्थः सीतया च जयेन वा ।\nको हि मे जीवितेनार्थस्त्वयि पञ्चत्वमागते ॥६-१०२-४९॥",
  "इत्येवं ब्रुवतस्तस्य राघवस्य महात्मनः ।\nखिन्नः शिथिलया वाचा लक्ष्मणो वाक्यमब्रवीत् ॥६-१०२-५०॥",
  "तां प्रतिज्ञां प्रतिज्ञाय पुरा सत्यपराक्रम ।\nलघुः कश्चिदिवासत्त्वो नैवं त्वं वक्तुमर्हसि ॥६-१०२-५१॥",
  "नहि प्रतिज्ञां कुर्वन्ति वितथां सत्यवादिनः ।\nलक्षणं हि महत्त्वस्य प्रतिज्ञापरिपालनम् ॥६-१०२-५२॥",
  "नैराश्यमुपगन्तुं च नालं ते मत्कृतेऽनघ ।\nवधेन रावणस्याद्य प्रतिज्ञामनुपालय ॥६-१०२-५३॥",
  "न जीवन् यास्यते शत्रुस्तव बाणपथं गतः ।\nनर्दतस्तीक्ष्णदंष्ट्रस्य सिंहस्येव महागजः ॥६-१०२-५४॥",
  "अहं तु वधमच्छामि शीघ्रमस्य दुरात्मनः ।\nयावदस्तं न यात्येष कृतकर्मा दिवाकरः ॥६-१०२-५५॥",
  "यदि वधमिच्छसि रावणस्य संख्ये यदि च कृतां हि तवेच्छसि प्रतिज्ञाम् ।\nयदि तव राजसुताभिलाष आर्य कुरु च वचो मम शीघ्रमद्य वीर ॥६-१०२-५६॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे लक्ष्मणसंजीवनम् नाम द्व्यधिकशततमः सर्गः ॥६-१०२॥"
]