[
  "श्रीमद्वाल्मीकीयरामायणे युद्धकाण्डे प्रहस्तवधः नाम अष्टपञ्चाशः सर्गः ॥६-५८॥",
  "ततः प्रहस्तं निर्यान्तं दृष्ट्वा रणकृतोद्यमम् ।\nउवाच सस्मितं रामो विभीषणमरिंदमः ॥६-५८-१॥",
  "क एष सुमहाकायो बलेन महता वृतः ।\nआगच्छति महावेगः किंरूपबलपौरुषः ॥६-५८-२॥",
  "आचक्ष्व मे महाबाहो वीर्यवन्तं निशाचरम् ।\nराघवस्य वचः श्रुत्वा प्रत्युवाच विभीषणः ॥६-५८-३॥",
  "एष सेनापतिस्तस्य प्रहस्तो नाम राक्षसः ।\nलङ्कायां राक्षसेन्द्रस्य त्रिभागबलसंवृतः ।\nवीर्यवानस्त्रविच्छूरः सुप्रख्यातपराक्रमः ॥६-५८-४॥",
  "ततः प्रहस्तं निर्यान्तं भीमं भीमपराक्रमम् ।\nगर्जन्तं सुमहाकायं राक्षसैरभिसंवृतम् ॥६-५८-५॥",
  "ददर्श महती सेना वानराणां बलीयसाम् ।\nअभिसंजातघोषाणां प्रहस्तमभिगर्जताम् ॥६-५८-६॥",
  "खड्गशक्त्यृष्टिशूलाश्च बाणानि मुसलानि च ।\nगदाश्च परिघाः प्रासा विविधाश्च परश्वधाः ॥६-५८-७॥",
  "धनूंषि च विचित्राणि राक्षसानां जयैषिणाम् ।\nप्रगृहीतान्यराजन्त वानरानभिधावताम् ॥६-५८-८॥",
  "जगृहुः पादपांश्चापि पुष्पितांस्तु गिरींस्तथा ।\nशिलाश्च विपुला दीर्घा योद्धुकामाः प्लवंगमाः ॥६-५८-९॥",
  "तेषामन्योन्यमासाद्य संग्रामः सुमहानभूत् ।\nबहूनामश्मवृष्टिं च शरवर्षं च वर्षताम् ॥६-५८-१०॥",
  "बहवो राक्षसा युद्धे बहून् वानरपुङ्गवान् ।\nवानरा राक्षसांश्चापि निजघ्नुर्बहवो बहून् ॥६-५८-११॥",
  "शूलैः प्रमथिताः केचित् केचित् तु परमायुधैः ।\nपरिघैराहताः केचित् केचिच्छिन्नाः परश्वधैः ॥६-५८-१२॥",
  "निरुच्छ्वासाः पुनः केचित् पतिता जगतीतले ।\nविभिन्नहृदयाः केचिदिषुसंधानसाधिताः ॥६-५८-१३॥",
  "केचिद् द्विधा कृताः खड्गैः स्फुरन्तः पतिता भुवि ।\nवानरा राक्षसैः शूरैः पार्श्वतश्च विदारिताः ॥६-५८-१४॥",
  "वानरैश्चापि संक्रुद्धै राक्षसौघाः समन्ततः ।\nपादपैर्गिरिशृङ्गैश्च सम्पिष्टा वसुधातले ॥६-५८-१५॥",
  "वज्रस्पर्शतलैर्हस्तैर्मुष्टिभिश्च हता भृशम् ।\nवमन् शोणितमास्येभ्यो विशीर्णदशनेक्षणाः ॥६-५८-१६॥",
  "आर्तस्वनं च स्वनतां सिंहनादं च नर्दताम् ।\nबभूव तुमुलः शब्दो हरीणां रक्षसामपि ॥६-५८-१७॥",
  "वानरा राक्षसाः क्रुद्धा वीरमार्गमनुव्रताः ।\nविवृत्तवदनाः क्रूराश्चक्रुः कर्माण्यभीतवत् ॥६-५८-१८॥",
  "नरान्तकः कुम्भहनुर्महानादः समुन्नतः ।\nएते प्रहस्तसचिवाः सर्वे जघ्नुर्वनौकसः ॥६-५८-१९॥",
  "तेषां निपततां शीघ्रं निघ्नतां चापि वानरान् ।\nद्विविदो गिरिशृङ्गेण जघानैकं नरान्तकम् ॥६-५८-२०॥",
  "दुर्मुखः पुनरुत्थाय कपिः सविपुलद्रुमम् ।\nराक्षसं क्षिप्रहस्तं तु समुन्नतमपोथयत् ॥६-५८-२१॥",
  "जाम्बवांस्तु सुसंक्रुद्धः प्रगृह्य महतीं शिलाम् ।\nपातयामास तेजस्वी महानादस्य वक्षसि ॥६-५८-२२॥",
  "अथ कुम्भहनुस्तत्र तारेणासाद्य वीर्यवान् ।\nवृक्षेण महता सद्यः प्राणान् संत्याजयद् रणे ॥६-५८-२३॥",
  "अमृष्यमाणस्तत्कर्म प्रहस्तो रथमास्थितः ।\nचकार कदनं घोरं धनुष्पाणिर्वनौकसाम् ॥६-५८-२४॥",
  "आवर्त इव संजज्ञे सेनयोरुभयोस्तदा ।\nक्षुभितस्याप्रमेयस्य सागरस्येव निःस्वनः ॥६-५८-२५॥",
  "महता हि शरौघेण राक्षसो रणदुर्मदः ।\nअर्दयामास संक्रुद्धो वानरान् परमाहवे ॥६-५८-२६॥",
  "वानराणां शरीरैस्तु राक्षसानां च मेदिनी ।\nबभूवातिचिता घोरैः पर्वतैरिव संवृता ॥६-५८-२७॥",
  "सा मही रुधिरौघेण प्रच्छन्ना सम्प्रकाशते ।\nसंछन्ना माधवे मासि पलाशैरिव पुष्पितैः ॥६-५८-२८॥",
  "हतवीरौघवप्रां तु भग्नायुधमहाद्रुमाम् ।\nशोणितौघमहातोयां यमसागरगामिनीम् ॥६-५८-२९॥",
  "यकृत् प्लीहमहापङ्कां विनिकीर्णान्त्रशैवलाम् ।\nभिन्नकायशिरोमीनामङ्गावयवशाद्वलाम् ॥६-५८-३०॥",
  "गृध्रहंसवराकीर्णां कङ्कसारससेविताम् ।\nमेदःफेनसमाकीर्णामार्तस्तनितनिःस्वनाम् ॥६-५८-३१॥",
  "तां कापुरुषदुस्तारां युद्धभूमिमयीं नदीम् ।\nनदीमिव घनापाये हंससारससेविताम् ॥६-५८-३२॥",
  "राक्षसाः कपिमुख्यास्ते तेरुस्तां दुस्तरां नदीम् ।\nयथा पद्मरजोध्वस्तां नलिनीं गजयूथपाः ॥६-५८-३३॥",
  "ततः सृजन्तं बाणौघान् प्रहस्तं स्यन्दने स्थितम् ।\nददर्श तरसा नीलो विधमन्तं प्लवंगमान् ॥६-५८-३४॥",
  "उद्धूत इव वायुः खे महदभ्रबलं बलात् ।\nसमीक्ष्याभिद्रुतं युद्धे प्रहस्तो वाहिनीपतिः ॥६-५८-३५॥",
  "रथेनादित्यवर्णेन नीलमेवाभिदुद्रुवे ।\nस धनुर्धन्विनां श्रेष्ठो विकृष्य परमाहवे ॥६-५८-३६॥",
  "नीलाय व्यसृजद् बाणान् प्रहस्तो वाहिनीपतिः ।\nते प्राप्य विशिखा नीलं विनिर्भिद्य समाहिताः ॥६-५८-३७॥",
  "महीं जग्मुर्महावेगा रोषिता इव पन्नगाः ।\nनीलः शरैरभिहतो निशितैर्ज्वलनोपमैः ॥६-५८-३८॥",
  "स तं परमदुर्धर्षमापतन्तं महाकपिः ।\nप्रहस्तं ताडयामास वृक्षमुत्पाट्य वीर्यवान् ॥६-५८-३९॥",
  "स तेनाभिहतः क्रुद्धो नर्दन् राक्षसपुंगवः ।\nववर्ष शरवर्षाणि प्लवंगानां चमूपतौ ॥६-५८-४०॥",
  "तस्य बाणगणानेव राक्षसस्य दुरात्मनः ।\nअपारयन् वारयितुं प्रत्यगृह्णान्निमीलितः ।\nयथैव गोवृषो वर्षं शारदं शीघ्रमागतम् ॥६-५८-४१॥",
  "एवमेव प्रहस्तस्य शरवर्षान् दुरासदान् ।\nनिमीलिताक्षः सहसा नीलः सेहे दुरासदान् ॥६-५८-४२॥",
  "रोषितः शरवर्षेण सालेन महता महान् ।\nप्रजघान हयान् नीलः प्रहस्तस्य महाबलः ॥६-५८-४३॥",
  "ततो रोषपरीतात्मा धनुस्तस्य दुरात्मनः ।\nबभञ्ज तरसा नीलो ननाद च पुनः पुनः ॥६-५८-४४॥",
  "विधनुः स कृतस्तेन प्रहस्तो वाहिनीपतिः ।\nप्रगृह्य मुसलं घोरं स्यन्दनादवपुप्लुवे ॥६-५८-४५॥",
  "तावुभौ वाहिनीमुख्यौ जातवैरौ तरस्विनौ ।\nस्थितौ क्षतजसिक्ताङ्गौ प्रभिन्नाविव कुञ्जरौ ॥६-५८-४६॥",
  "उल्लिखन्तौ सुतीक्ष्णाभिर्दंष्ट्राभिरितरेतरम् ।\nसिंहशार्दूलसदृशौ सिंहशार्दूलचेष्टितौ ॥६-५८-४७॥",
  "विक्रान्तविजयौ वीरौ समरेष्वनिवर्तिनौ ।\nकाङ्क्षमाणौ यशः प्राप्तुं वृत्रवासवयोरिव ॥६-५८-४८॥",
  "आजघान तदा नीलं ललाटे मुसलेन सः ।\nप्रहस्तः परमायत्तस्ततः सुस्राव शोणितम् ॥६-५८-४९॥",
  "ततः शोणितदिग्धाङ्गः प्रगृह्य च महातरुम् ।\nप्रहस्तस्योरसि क्रुद्धो विससर्ज महाकपिः ॥६-५८-५०॥",
  "तमचिन्त्यप्रहारं स प्रगृह्य मुसलं महत् ।\nअभिदुद्राव बलिनं बलान्नीलं प्लवङ्गमम् ॥६-५८-५१॥",
  "तमुग्रवेगं संरब्धमापतन्तं महाकपिः ।\nततः सम्प्रेक्ष्य जग्राह महावेगो महाशिलाम् ॥६-५८-५२॥",
  "तस्य युद्धाभिकामस्य मृधे मुसलयोधिनः ।\nप्रहस्तस्य शिलां नीलो मूर्ध्नि तूर्णमपातयत् ॥६-५८-५३॥",
  "नीलेन कपिमुख्येन विमुक्ता महती शिला ।\nबिभेद बहुधा घोरा प्रहस्तस्य शिरस्तदा ॥६-५८-५४॥",
  "स गतासुर्गतश्रीको गतसत्त्वो गतेन्द्रियः ।\nपपात सहसा भूमौ छिन्नमूल इव द्रुमः ॥६-५८-५५॥",
  "विभिन्नशिरसस्तस्य बहु सुस्राव शोणितम् ।\nशरीरादपि सुस्राव गिरेः प्रस्रवणं यथा ॥६-५८-५६॥",
  "हते प्रहस्ते नीलेन तदकम्प्यं महाबलम् ।\nराक्षसानामहृष्टानां लङ्कामभिजगाम ह ॥६-५८-५७॥",
  "न शेकुः समवस्थातुं निहते वाहिनीपतौ ।\nसेतुबन्धं समासाद्य विशीर्णं सलिलं यथा ॥६-५८-५८॥",
  "हते तस्मिंश्चमूमुख्ये राक्षसास्ते निरुद्यमाः ।\nरक्षःपतिगृहं गत्वा ध्यानमूकत्वमागताः ॥६-५८-५९॥",
  "प्राप्ताः शोकार्णवं तीव्रं विसंज्ञा इव तेऽभवन् ॥६-५८-६०॥",
  "ततस्तु नीलो विजयी महाबलः प्रशस्यमानः सुकृतेन कर्मणा ।\nसमेत्य रामेण सलक्ष्मणेन प्रहृष्टरूपस्तु बभूव यूथपः ॥६-५८-६१॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे अष्टपञ्चाशः सर्गः ॥६-५८॥"
]