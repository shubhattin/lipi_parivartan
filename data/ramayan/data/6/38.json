[
  "श्रीमद्वाल्मीकीयरामायणे युद्धकाण्डे सुवेलारोहणम् नाम अष्टात्रिंशः सर्गः ॥६-३८॥",
  "स तु कृत्वा सुवेलस्य मतिमारोहणं प्रति ।\nलक्ष्मणानुगतो रामः सुग्रीवमिदमब्रवीत् ॥६-३८-१॥",
  "विभीषणं च धर्मज्ञमनुरक्तं निशाचरम् ।\nमन्त्रज्ञं च विधिज्ञं च श्लक्ष्णया परया गिरा ॥६-३८-२॥",
  "सुवेलं साधु शैलेन्द्रमिमं धातुशतैश्चितम् ।\nअध्यारोहामहे सर्वे वत्स्यामोऽत्र निशामिमाम् ॥६-३८-३॥",
  "लङ्कां चालोकयिष्यामो निलयं तस्य रक्षसः ।\nयेन मे मरणान्ताय हृता भार्या दुरात्मना ॥६-३८-४॥",
  "येन धर्मो न विज्ञातो न वृत्तं न कुलं तथा ।\nराक्षस्या नीचया बुद्ध्या येन तद् गर्हितं कृतम् ॥६-३८-५॥",
  "तस्मिन् मे वर्तते रोषः कीर्तिते राक्षसाधमे ।\nयस्यापराधान्नीचस्य वधं द्रक्ष्यामि रक्षसाम् ॥६-३८-६॥",
  "एको हि कुरुते पापं कालपाशवशं गतः ।\nनीचेनात्मापचारेण कुलं तेन विनश्यति ॥६-३८-७॥",
  "एवं सम्मन्त्रयन् नेव सक्रोधो रावणं प्रति ।\nरामः सुवेलं वासाय चित्रसानुमुपारुहत् ॥६-३८-८॥",
  "पृष्ठतो लक्ष्मणश्चैनमन्वगच्छत् समाहितः ।\nसशरं चापमुद्यम्य सुमहद्विक्रमे रतः ॥६-३८-९॥",
  "तमन्वारोहत् सुग्रीवः सामात्यः सविभीषणः ।\nहनुमानङ्गदो नीलो मैन्दो द्विविद एव च ॥६-३८-१०॥",
  "गजो गवाक्षो गवयः शरभो गन्धमादनः ।\nपनसः कुमुदश्चैव हरो रम्भश्च यूथपः ॥६-३८-११॥",
  "जाम्बवांश्च सुषेणश्च ऋषभश्च महामतिः ।\nदुर्मुखश्च महातेजास्तथा शतवलिः कपिः ॥६-३८-१२॥",
  "एते चान्ये च बहवो वानराः शीघ्रगामिनः ।\nते वायुवेगप्रवणास्तं गिरिं गिरिचारिणः ॥६-३८-१३॥",
  "अध्यारोहन्त शतशः सुवेलं यत्र राघवः ।\nते त्वदीर्घेण कालेन गिरिमारुह्य सर्वतः ॥६-३८-१४॥",
  "ददृशुः शिखरे तस्य विषक्तामिव खे पुरीम् ।\nतां शुभां प्रवरद्वारां प्राकारवरशोभिताम् ॥६-३८-१५॥",
  "लङ्कां राक्षससम्पूर्णां ददृशुर्हरियूथपाः ।\nप्राकारवरसंस्थैश्च तथा नीलैश्च राक्षसैः ॥६-३८-१६॥",
  "ददृशुस्ते हरिश्रेष्ठाः प्राकारमपरं कृतम् ॥६-३८-१७॥",
  "ते दृष्ट्वा वानराः सर्वे राक्षसान् युद्धकाङ्क्षिणः ।\nमुमुचुर्विविधान् नादांस्तस्य रामस्य पश्यतः ॥६-३८-१८॥",
  "ततोऽस्तमगमत् सूर्यः संध्यया प्रतिरञ्जितः ।\nपूर्णचन्द्रप्रदीप्ता च क्षपा समतिवर्तत ॥६-३८-१९॥",
  "ततः स रामो हरिवाहिनीपतिर्विभीषणेन प्रतिनन्द्य सत्कृतः ।\nसलक्ष्मणो यूथपयूथसंयुतः सुवेलपृष्ठे न्यवसद् यथासुखम् ॥६-३८-२०॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे अष्टात्रिंशः सर्गः ॥६-३८॥"
]