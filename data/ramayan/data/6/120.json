[
  "अथ श्रीमद्वाल्मीकीयरामायणे युद्धकाण्डे ब्रह्मकृतरामस्तवः नाम विंशत्यधिकशततमः सर्गः ॥६-१२०॥",
  "ततो हि दुर्मना रामः श्रुत्वैवं वदतां गिरः ।\nदध्यौ मुहूर्तं धर्मात्मा बाष्पव्याकुललोचनः ॥६-१२०-१॥",
  "ततो वैश्रवणो राजा यमश्च पितृभिः सह ।\nसहस्राक्षश्च देवेशो वरुणश्च जलेश्वरः ॥६-१२०-२॥",
  "षडर्धनयनः श्रीमान् महादेवो वृषध्वजः ।\nकर्ता सर्वस्य लोकस्य ब्रह्मा ब्रह्मविदां वरः ॥६-१२०-३॥",
  "एते सर्वे समागम्य विमानैः सूर्यसंनिभैः ।\nआगम्य नगरीं लङ्कामभिजग्मुश्च राघवम् ॥६-१२०-४॥",
  "ततः सहस्ताभरणान् प्रगृह्य विपुलान् भुजान् ।\nअब्रुवंस्त्रिदशश्रेष्ठा राघवं प्राञ्जलिं स्थितम् ॥६-१२०-५॥",
  "कर्ता सर्वस्य लोकस्य श्रेष्ठो ज्ञानविदां विभुः ।\nउपेक्षसे कथं सीतां पतन्तीं हव्यवाहने ।\nकथं देवगणश्रेष्ठमात्मानं नावबुद्ध््यसे ॥६-१२०-६॥",
  "ऋतधामा वसुः पूर्वं वसूनां च प्रजापतिः ।\nत्रयाणामपि लोकानामादिकर्ता स्वयंप्रभुः ॥६-१२०-७॥",
  "रुद्राणामष्टमो रुद्रः साध्यानामपि पञ्चमः ।\nअश्विनौ चापि कर्णौ ते सूर्याचन्द्रमसौ दृशौ ॥६-१२०-८॥",
  "अन्ते चादौ च मध्ये च दृश्यसे च परंतप ।\nउपेक्षसे च वैदेहीं मानुषः प्राकृतो यथा ॥६-१२०-९॥",
  "इत्युक्तो लोकपालैस्तैः स्वामी लोकस्य राघवः ।\nअब्रवीत् त्रिदशश्रेष्ठान् रामो धर्मभृतां वरः ॥६-१२०-१०॥",
  "आत्मानं मानुषं मन्ये रामं दशरथात्मजम् ।\nसोऽहं यश्च यतश्चाहं भगवांस्तद् ब्रवीतु मे ॥६-१२०-११॥",
  "इति ब्रुवाणं काकुत्स्थं ब्रह्मा ब्रह्मविदां वरः ।\nअब्रवीच्छृणु मे वाक्यं सत्यं सत्यपराक्रम ॥६-१२०-१२॥",
  "भवान् नारायणो देवः श्रीमांश्चक्रायुधः प्रभुः ।\nएकशृङ्गो वराहस्त्वं भूतभव्यसपत्नजित् ॥६-१२०-१३॥",
  "अक्षरं ब्रह्म सत्यं च मध्ये चान्ते च राघव ।\nलोकानां त्वं परो धर्मो विष्वक्सेनश्चतुर्भुजः ॥६-१२०-१४॥",
  "शार्ङ्गधन्वा हृषीकेशः पुरुषः पुरुषोत्तमः ।\nअजितः खड्गधृग् विष्णुः कृष्णश्चैव बृहद्बलः ॥६-१२०-१५॥",
  "सेनानीर्ग्रामणीश्च त्वं बुद्धिः सत्त्वं क्षमा दमः ।\nप्रभवश्चाप्ययश्च त्वमुपेन्द्रो मधुसूदनः ॥६-१२०-१६॥",
  "इन्द्रकर्मा महेन्द्रस्त्वं पद्मनाभो रणान्तकृत् ।\nशरण्यं शरणं च त्वामाहुर्दिव्या महर्षयः ॥६-१२०-१७॥",
  "सहस्रशृङ्गो वेदात्मा शतशीर्षो महर्षभः ।\nत्वं त्रयाणां हि लोकानामादिकर्ता स्वयंप्रभुः ॥६-१२०-१८॥",
  "सिद्धानामपि साध्यानामाश्रयश्चासि पूर्वजः ।\nत्वं यज्ञस्त्वं वषट्कारस्त्वमोंकारः परात्परः ॥६-१२०-१९॥",
  "प्रभवं निधनं चापि नो विदुः को भवानिति ।\nदृश्यसे सर्वभूतेषु गोषु च ब्राह्मणेषु च ॥६-१२०-२०॥",
  "दिक्षु सर्वासु गगने पर्वतेषु नदीषु च ।\nसहस्रचरणः श्रीमान् शतशीर्षः सहस्रदृक् ॥६-१२०-२१॥",
  "त्वं धारयसि भूतानि पृथिवीं सर्वपर्वतान् ।\nअन्ते पृथिव्याः सलिले दृश्यसे त्वं महोरगः ॥६-१२०-२२॥",
  "त्रीँल्लोकान् धारयन् राम देवगन्धर्वदानवान् ।\nअहं ते हृदयं राम जिह्वा देवी सरस्वती ॥६-१२०-२३॥",
  "देवा रोमाणि गात्रेषु ब्रह्मणा निर्मिताः प्रभो ।\nनिमेषस्ते स्मृता रात्रिरुन्मेषो दिवसस्तथा ॥६-१२०-२४॥",
  "संस्कारास्त्वभवन् वेदा नैतदस्ति त्वया विना ।\nजगत् सर्वं शरीरं ते स्थैर्यं ते वसुधातलम् ॥६-१२०-२५॥",
  "अग्निः कोपः प्रसादस्ते सोमः श्रीवत्सलक्षणः ।\nत्वया लोकास्त्रयः क्रान्ताः पुरा स्वैर्विक्रमैस्त्रिभिः ॥६-१२०-२६॥",
  "महेन्द्रश्च कृतो राजा बलिं बद्ध्वा सुदारुणम् ।\nसीता लक्ष्मीर्भवान् विष्णुर्देवः कृष्णः प्रजापतिः ॥६-१२०-२७॥",
  "वधार्थं रावणस्येह प्रविष्टो मानुषीं तनुम् ।\nतदिदं नस्त्वया कार्यं कृतं धर्मभृतां वर ॥६-१२०-२८॥",
  "निहतो रावणो राम प्रहृष्टो दिवमाक्रम ।\nअमोघं देव वीर्यं ते न ते मोघाः पराक्रमाः ॥६-१२०-२९॥",
  "अमोघं दर्शनं राम अमोघस्तव संस्तवः ।\nअमोघास्ते भविष्यन्ति भक्तिमन्तो नरा भुवि ॥६-१२०-३०॥",
  "ये त्वां देवं ध्रुवं भक्ताः पुराणं पुरुषोत्तमम् ।\nप्राप्नुवन्ति तथा कामानिह लोके परत्र च ॥६-१२०-३१॥",
  "इममार्षं स्तवं दिव्यमितिहासं पुरातनम् ।\nये नराः कीर्तयिष्यन्ति नास्ति तेषां पराभवः ॥६-१२०-३२॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे ब्रह्मकृतरामस्तवः नाम विंशत्यधिकशततमः सर्गः ॥६-१२०॥"
]