[
  "अथ श्रीमद्वाल्मीकीयरामायणे युद्धकाण्डे विभीषणाभिषेकः नाम पञ्चदशाधिकशततमः सर्गः ॥६-११५॥",
  "ते रावणवधं दृष्ट्वा देवगन्धर्वदानवाः ।\nजग्मुः स्वैः स्वैर्विमानैस्ते कथयन्तः शुभाः कथाः ॥६-११५-१॥",
  "रावणस्य वधं घोरं राघवस्य पराक्रमम् ।\nसुयुद्धं वानराणां च सुग्रीवस्य च मन्त्रितम् ॥६-११५-२॥",
  "अनुरागं च वीर्यं च मारुतेर्लक्ष्मणस्य च ।\nपतिव्रतात्वं सीताया हनूमति पराक्रमम् ॥६-११५-३॥",
  "कथयन्तो महाभागा जग्मुर्हृष्टा यथागतम् ।\nराघवस्तु रथं दिव्यमिन्द्रदत्तं शिखिप्रभम् ॥६-११५-४॥",
  "अनुज्ञाप्य महाबाहुर्मातलिं प्रत्यपूजयत् ।\nराघवेणाभ्यनुज्ञातो मातलिः शक्रसारथिः ॥६-११५-५॥",
  "दिव्यं तं रथमास्थाय दिवमेवोत्पपात ह ।\nतस्मिंस्तु दिवमारूढे सरथे रथिनां वरः ॥६-११५-६॥",
  "राघवः परमप्रीतः सुग्रीवं परिषस्वजे ।\nपरिष्वज्य च सुग्रीवं लक्ष्मणेनाभिवादितः ॥६-११५-७॥",
  "पूज्यमानो हरिगणैराजगाम बलालयम् ।\nअथोवाच स काकुत्स्थः समीपपरिवर्तिनम् ॥६-११५-८॥",
  "सौमित्रिं सत्त्वसम्पन्नं लक्ष्मणं दीप्ततेजसम् ।\nविभीषणमिमं सौम्य लङ्कायामभिषेचय ॥६-११५-९॥",
  "अनुरक्तं च भक्तं च तथा पूर्वोपकारिणम् ।\nएष मे परमः कामो यदिमं रावणानुजम् ॥६-११५-१०॥",
  "लङ्कायां सौम्य पश्येयमभिषिक्तं विभीषणम् ।\nएवमुक्तस्तु सौमित्री राघवेण महात्मना ॥६-११५-११॥",
  "तथेत्युक्त्वा सुसंहृष्टः सौवर्णं घटमाददे ।\nतं घटं वानरेन्द्राणां हस्ते दत्त्वा मनोजवान् ॥६-११५-१२॥",
  "व्यादिदेश महासत्त्वान् समुद्रसलिलं तदा ।\nअतिशीघ्रं ततो गत्वा वानरास्ते मनोजवाः ॥६-११५-१३॥",
  "आगतास्तु जलं गृह्य समुद्राद् वानरोत्तमाः ।\nततस्त्वेकं घटं गृह्य संस्थाप्य परमासने ॥६-११५-१४॥",
  "घटेन तेन सौमित्रिरभ्यषिञ्चद् विभीषणम् ।\nलङ्कायां रक्षसां मध्ये राजानं रामशासनात् ॥६-११५-१५॥",
  "विधिना मन्त्रदृष्टेन सुहृद्गणसमावृतम् ।\nअभ्यषिञ्चस्तदा सर्वे राक्षसा वानरास्तथा ॥६-११५-१६॥",
  "प्रहर्षमतुलं गत्वा तुष्टुवू राममेव हि ।\nतस्यामात्या जहृषिरे भक्ता ये चास्य राक्षसाः ॥६-११५-१७॥",
  "दृष्ट्वाभिषिक्तं लङ्कायां राक्षसेन्द्रं विभीषणम् ।\nराघवः परमां प्रीतिं जगाम सहलक्ष्मणः ॥६-११५-१८॥",
  "स तद् राज्यं महत् प्राप्य रामदत्तं विभीषणः ।\nसान्त्वयित्वा प्रकृतयस्ततो राममुपागमत् ॥६-११५-१९॥",
  "दध्यक्षतान् मोदकांश्च लाजाः सुमनसस्तथा ।\nआजह्रुरथ संहृष्टाः पौरास्तस्मै निशाचराः ॥६-११५-२०॥",
  "स तान् गृहीत्वा दुर्धर्षो राघवाय न्यवेदयत् ।\nमङ्गल्यं मङ्गलं सर्वं लक्ष्मणाय च वीर्यवान् ॥६-११५-२१॥",
  "कृतकार्यं समृद्धार्थं दृष्ट्वा रामो विभीषणम् ।\nप्रतिजग्राह तत् सर्वं तस्यैव प्रतिकाम्यया ॥६-११५-२२॥",
  "ततः शैलोपमं वीरं प्राञ्जलिं प्रणतं स्थितम् ।\nउवाचेदं वचो रामो हनूमन्तं प्लवङ्गमम् ॥६-११५-२३॥",
  "अनुज्ञाप्य महाराजमिमं सौम्य विभीषणम् ।\nप्रविश्य नगरीं लङ्कां कौशलं ब्रूहि मैथिलीम् ॥६-११५-२४॥",
  "वैदेह्यै मां च कुशलं सुग्रीवं च सलक्ष्मणम् ।\nआचक्ष्व वदतां श्रेष्ठ रावणं च हतं रणे ॥६-११५-२५॥",
  "प्रियमेतदिहाख्याहि वैदेह्यास्त्वं हरीश्वर ।\nप्रतिगृह्य तु संदेशमुपावर्तितुमर्हसि ॥६-११५-२६॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे विभीषणाभिषेकः नाम पञ्चदशाधिकशततमः सर्गः ॥६-११५॥"
]