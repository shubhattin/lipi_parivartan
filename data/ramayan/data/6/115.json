[
  "अथ श्रीमद्वाल्मीकीयरामायणे युद्धकाण्डे विभीषणाभिषेकः नाम पञ्चदशाधिकशततमः सर्गः ॥६-११५॥",
  "तां तु पार्श्वे स्थितां प्रह्वां रामः सम्प्रेक्ष्य मैथिलीम् ।\nहृदयान्तर्गतं भावं व्याहर्तुमुपचक्रमे ॥६-११५-१॥",
  "एषासि निर्जिता भद्रे शत्रुं जित्वा रणाजिरे ।\nपौरुषाद् यदनुष्ठेयं मयैतदुपपादितम् ॥६-११५-२॥",
  "गतोऽस्म्यन्तममर्षस्य धर्षणा सम्प्रमार्जिता ।\nअवमानश्च शत्रुश्च युगपन्निहतौ मया ॥६-११५-३॥",
  "अद्य मे पौरुषं दृष्टमद्य मे सफलः श्रमः ।\nअद्य तीर्णप्रतिज्ञोऽहं प्रभवाम्यद्य चात्मनः ॥६-११५-४॥",
  "या त्वं विरहिता नीता चलचित्तेन रक्षसा ।\nदैवसम्पादितो दोषो मानुषेण मया जितः ॥६-११५-५॥",
  "सम्प्राप्तमवमानं यस्तेजसा न प्रमार्जति ।\nकस्तस्य पौरुषेणार्थो महताप्यल्पचेतसः ॥६-११५-६॥",
  "लङ्घनं च समुद्रस्य लङ्कायाश्चापि मर्दनम् ।\nसफलं तस्य च श्लाघ्यमद्य कर्म हनूमतः ॥६-११५-७॥",
  "युद्धे विक्रमतश्चैव हितं मन्त्रयतस्तथा ।\nसुग्रीवस्य ससैन्यस्य सफलोऽद्य परिश्रमः ॥६-११५-८॥",
  "विभीषणस्य च तथा सफलोऽद्य परिश्रमः ।\nविगुणं भ्रातरं त्यक्त्वा यो मां स्वयमुपस्थितः ॥६-११५-९॥",
  "इत्येवं वदतः श्रुत्वा सीता रामस्य तद् वचः ।\nमृगीवोत्फुल्लनयना बभूवाश्रुपरिप्लुता ॥६-११५-१०॥",
  "पश्यतस्तां तु रामस्य समीपे हृदयप्रियाम् ।\nजनवादभयाद् राज्ञो बभूव हृदयं द्विधा ॥६-११५-११॥",
  "सीतामुत्पलपत्राक्षीं नीलकुञ्चितमूर्धजाम् ।\nअवदद् वै वरारोहां मध्ये वानररक्षसाम् ॥६-११५-१२॥",
  "यत् कर्तव्यं मनुष्येण धर्षणां प्रतिमार्जता ।\nतत् कृतं रावणं हत्वा मयेदं मानकांक्षिणा ॥६-११५-१३॥",
  "निर्जिता जीवलोकस्य तपसा भावितात्मना ।\nअगस्त्येन दुराधर्षा मुनिना दक्षिणेव दिक् ॥६-११५-१४॥",
  "विदितश्चास्तु भद्रं ते योऽयं रणपरिश्रमः ।\nसुतीर्णः सुहृदां वीर्यान्न त्वदर्थं मया कृतः ॥६-११५-१५॥",
  "रक्षता तु मया वृत्तमपवादं च सर्वतः ।\nप्रख्यातस्यात्मवंशस्य न्यङ्गं च परिमार्जता ॥६-११५-१६॥",
  "प्राप्तचारित्रसंदेहा मम प्रतिमुखे स्थिता ।\nदीपो नेत्रातुरस्येव प्रतिकूलासि मे दृढा ॥६-११५-१७॥",
  "तद् गच्छ त्वानुजानेऽद्य यथेष्टं जनकात्मजे ।\nएता दश दिशो भद्रे कार्यमस्ति न मे त्वया ॥६-११५-१८॥",
  "कः पुमांस्तु कुले जातः स्त्रियं परगृहोषिताम् ।\nतेजस्वी पुनरादद्यात् सुहृल्लोभेन चेतसा ॥६-११५-१९॥",
  "रावणाङ्कपरिक्लिष्टां दृष्टां दुष्टेन चक्षुषा ।\nकथं त्वां पुनरादद्यां कुलं व्यपदिशन्महत् ॥६-११५-२०॥",
  "यदर्थं निर्जिता मे त्वं सोऽयमासादितो मया ।\nनास्ति मे त्वय्यभिष्वङ्गो यथेष्टं गम्यतामिति ॥६-११५-२१॥",
  "तदद्य व्याहृतं भद्रे मयैतत् कृतबुद्धिना ।\nलक्ष्मणे वाथ भरते कुरु बुद्धिं यथासुखम् ॥६-११५-२२॥",
  "शत्रुघ्ने वाथ सुग्रीवे राक्षसे वा विभीषणे ।\nनिवेशय मनः सीते यथा वा सुखमात्मना ॥६-११५-२३॥",
  "नहि त्वां रावणो दृष्ट्वा दिव्यरूपां मनोरमाम् ।\nमर्षयेत चिरं सीते स्वगृहे पर्यवस्थिताम् ॥६-११५-२४॥",
  "ततः प्रियार्हश्रवणा तदप्रियं प्रियादुपश्रुत्य चिरस्य मानिनी ।\nमुमोच बाष्पं रुदती तदा भृशं गजेन्द्रहस्ताभिहतेव वल्लरी ॥६-११५-२५॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे विभीषणाभिषेकः नाम पञ्चदशाधिकशततमः सर्गः ॥६-११५॥"
]