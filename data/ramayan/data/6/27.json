[
  "अथ श्रीमद्वाल्मीकीयरामायणे युद्धकाण्डे हरादिवानरपराक्रमाख्यानम् नाम सप्तविंशः सर्गः ॥६-२७॥",
  "तांस्तु ते सम्प्रवक्ष्यामि प्रेक्षमाणस्य यूथपान् ।\nराघवार्थे पराक्रान्ता ये न रक्षन्ति जीवितम् ॥६-२७-१॥",
  "स्निग्धा यस्य बहुव्यामा दीर्घलाङ्गूलमाश्रिताः ।\nताम्राः पीताः सिताः श्वेताः प्रकीर्णा घोरकर्मणः ॥६-२७-२॥",
  "प्रगृहीताः प्रकाशन्ते सूर्यस्येव मरीचयः ।\nपृथिव्यां चानुकृष्यन्ते हरो नामैष वानरः ॥६-२७-३॥",
  "यं पृष्ठतोऽनुगच्छन्ति शतशोऽथ सहस्रशः ।\nवृक्षानुद्यम्य सहसा लङ्कारोहणतत्पराः ॥६-२७-४॥",
  "यूथपा हरिराजस्य किंकराः समुपस्थिताः ।\nनीलानिव महामेघांस्तिष्ठतो यांस्तु पश्यसि ॥६-२७-५॥",
  "असिताञ्जनसंकाशान् युद्धे सत्यपराक्रमान् ।\nअसंख्येयाननिर्देशान् परं पारमिवोदधेः ॥६-२७-६॥",
  "पर्वतेषु च ये केचिद् विषयेषु नदीषु च ।\nएते त्वामभिवर्तन्ते राजन्नृक्षाः सुदारुणाः ॥६-२७-७॥",
  "एषां मध्ये स्थितो राजन् भीमाक्षो भीमदर्शनः ।\nपर्जन्य इव जीमूतैः समन्तात् परिवारितः ॥६-२७-८॥",
  "ऋक्षवन्तं गिरिश्रेष्ठमध्यास्ते नर्मदां पिबन् ।\nसर्वर्क्षाणामधिपतिर्धूम्रो नामैष यूथपः ॥६-२७-९॥",
  "यवीयानस्य तु भ्राता पश्यैनं पर्वतोपमम् ।\nभ्रात्रा समानो रूपेण विशिष्टस्तु पराक्रमे ॥६-२७-१०॥",
  "स एष जाम्बवान् नाम महायूथपयूथपः ।\nप्रशान्तो गुरुवर्ती च सम्प्रहारेष्वमर्षणः ॥६-२७-११॥",
  "एतेन साह्यं तु महत् कृतं शक्रस्य धीमता ।\nदैवासुरे जाम्बवता लब्धाश्च बहवो वराः ॥६-२७-१२॥",
  "आरुह्य पर्वताग्रेभ्यो महाभ्रविपुलाः शिलाः ।\nमुञ्चन्ति विपुलाकारा न मृत्योरुद्विजन्ति च ॥६-२७-१३॥",
  "राक्षसानां च सदृशाः पिशाचानां च रोमशाः ।\nएतस्य सैन्या बहवो विचरन्त्यमितौजसः ॥६-२७-१४॥",
  "य एनमभिसंरब्धं प्लवमानमवस्थितम् ।\nप्रेक्षन्ते वानराः सर्वे स्थिता यूथपयूथपम् ॥६-२७-१५॥",
  "एष राजन् सहस्राक्षं पर्युपास्ते हरीश्वरः ।\nबलेन बलसंयुक्तो दम्भो नामैष यूथपः ॥६-२७-१६॥",
  "यः स्थितं योजने शैलं गच्छन् पार्श्वेन सेवते ।\nऊर्ध्वं तथैव कायेन गतः प्राप्नोति योजनम् ॥६-२७-१७॥",
  "यस्मात् तु परमं रूपं चतुष्पात्सु न विद्यते ।\nश्रुतः संनादनो नाम वानराणां पितामहः ॥६-२७-१८॥",
  "येन युद्धं तदा दत्तं रणे शक्रस्य धीमता ।\nपराजयश्च न प्राप्तः सोऽयं यूथपयूथपः ॥६-२७-१९॥",
  "यस्य विक्रममाणस्य शक्रस्येव पराक्रमः ।\nएष गन्धर्वकन्यायामुत्पन्नः कृष्णवर्त्मना ॥६-२७-२०॥",
  "तदा देवासुरे युद्धे साह्यार्थं त्रिदिवौकसाम् ।\nयत्र वैश्रवणो राजा जम्बूमुपनिषेवते ॥६-२७-२१॥",
  "यो राजा पर्वतेन्द्राणां बहुकिंनरसेविनाम् ।\nविहारसुखदो नित्यं भ्रातुस्ते राक्षसाधिप ॥६-२७-२२॥",
  "तत्रैष रमते श्रीमान् बलवान् वानरोत्तमः ।\nयुद्धेष्वकत्थनो नित्यं क्रथनो नाम यूथपः ॥६-२७-२३॥",
  "वृतः कोटिसहस्रेण हरीणां समवस्थितः ।\nएषैवाशंसते लङ्कां स्वेनानीकेन मर्दितुम् ॥६-२७-२४॥",
  "यो गङ्गामनुपर्येति त्रासयन् गजयूथपान् ।\nहस्तिनां वानराणां च पूर्ववैरमनुस्मरन् ॥६-२७-२५॥",
  "एष यूथपतिर्नेता गर्जन् गिरिगुहाशयः ।\nगजान् रोधयते वन्यानारुजंश्च महीरुहान् ॥६-२७-२६॥",
  "हरीणां वाहिनीमुख्यो नदीं हैमवतीमनु ।\nउशीरबीजमाश्रित्य मन्दरं पर्वतोत्तमम् ॥६-२७-२७॥",
  "रमते वानरश्रेष्ठो दिवि शक्र इव स्वयम् ।\nएनं शतसहस्राणां सहस्रमभिवर्तते ॥६-२७-२८॥",
  "वीर्यविक्रमदृप्तानां नर्दतां बाहुशालिनाम् ।\nस एष नेता चैतेषां वानराणां महात्मनाम् ॥६-२७-२९॥",
  "स एष दुर्धरो राजन् प्रमाथी नाम यूथपः ।\nवातेनेवोद्धतं मेघं यमेनमनुपश्यसि ॥६-२७-३०॥",
  "अनीकमपि संरब्धं वानराणां तरस्विनाम् ।\nउद्धूतमरुणाभासं पवनेन समन्ततः ॥६-२७-३१॥",
  "विवर्तमानं बहुशो यत्रैतद्बहुलं रजः ।\nएतेऽसितमुखा घोरा गोलाङ्गूला महाबलाः ॥६-२७-३२॥",
  "शतं शतसहस्राणि दृष्ट्वा वै सेतुबन्धनम् ।\nगोलाङ्गूलं महाराज गवाक्षं नाम यूथपम् ॥६-२७-३३॥",
  "परिवार्याभिनर्दन्ते लङ्कां मर्दितुमोजसा ।\nभ्रमराचरिता यत्र सर्वकालफलद्रुमाः ॥६-२७-३४॥",
  "यं सूर्यस्तुल्यवर्णाभमनुपर्येति पर्वतम् ।\nयस्य भासा सदा भान्ति तद्वर्णा मृगपक्षिणः ॥६-२७-३५॥",
  "यस्य प्रस्थं महात्मानो न त्यजन्ति महर्षयः ।\nसर्वकामफला वृक्षाः सदा फलसमन्विताः ॥६-२७-३६॥",
  "मधूनि च महार्हाणि यस्मिन् पर्वतसत्तमे ।\nतत्रैष रमते राजन् रम्ये काञ्चनपर्वते ॥६-२७-३७॥",
  "मुख्यो वानरमुख्यानां केसरी नाम यूथपः ।\nषष्टिर्गिरिसहस्राणि रम्याः काञ्चनपर्वताः ॥६-२७-३८॥",
  "तेषां मध्ये गिरिवरस्त्वमिवानघ रक्षसाम् ।\nतत्रैके कपिलाः श्वेतास्ताम्रास्या मधुपिङ्गलाः ॥६-२७-३९॥",
  "निवसन्त्यन्तिमगिरौ तीक्ष्णदंष्ट्रा नखायुधाः ।\nसिंहा इव चतुर्दंष्ट्रा व्याघ्रा इव दुरासदाः ॥६-२७-४०॥",
  "सर्वे वैश्वानरसमा ज्वलदाशीविषोपमाः ।\nसुदीर्घाञ्चितलाङ्गूला मत्तमातङ्गसंनिभाः ॥६-२७-४१॥",
  "महापर्वतसंकाशा महाजीमूतनिःस्वनाः ।\nवृत्तपिङ्गलनेत्रा हि महाभीमगतिस्वनाः ॥६-२७-४२॥",
  "मर्दयन्तीव ते सर्वे तस्थुर्लङ्कां समीक्ष्य ते ।\nएष चैषामधिपतिर्मध्ये तिष्ठति वीर्यवान् ॥६-२७-४३॥",
  "जयार्थी नित्यमादित्यमुपतिष्ठति वीर्यवान् ।\nनाम्ना पृथिव्यां विख्यातो राजन् शतबलीति यः ॥६-२७-४४॥",
  "एषैवाशंसते लङ्कां स्वेनानीकेन मर्दितुम् ।\nविक्रान्तो बलवान् शूरः पौरुषे स्वे व्यवस्थितः ॥६-२७-४५॥",
  "रामप्रियार्थं प्राणानां दयां न कुरुते हरिः ।\nगजो गवाक्षो गवयो नलो नीलश्च वानरः ॥६-२७-४६॥",
  "एकैकमेव योधानां कोटिभिर्दशभिर्वृतः ।\nतथान्ये वानरश्रेष्ठा विन्ध्यपर्वतवासिनः ।\nन शक्यन्ते बहुत्वात् तु संख्यातुं लघुविक्रमाः ॥६-२७-४७॥",
  "सर्वे महाराज महाप्रभावाः सर्वे महाशैलनिकाशकायाः ।\nसर्वे समर्थाः पृथिवीं क्षणेन कर्तुं प्रविध्वस्तविकीर्णशैलाम् ॥६-२७-४८॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे हरादिवानरपराक्रमाख्यानम् नाम सप्तविंशः सर्गः ॥६-२७॥"
]