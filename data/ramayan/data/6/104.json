[
  "श्रीमद्वाल्मीकीयरामायणे युद्धकाण्डे रावणशूलभङ्गः नाम चतुरधिकशततमः सर्गः ॥६-१०४॥",
  "स तु मोहात् सुसंक्रुद्धः कृतान्तबलचोदितः ।\nक्रोधसंरक्तनयनो रावणः सूतमब्रवीत् ॥६-१०४-१॥",
  "हीनवीर्यमिवाशक्तं पौरुषेण विवर्जितम् ।\nभीरुं लघुमिवासत्त्वं विहीनमिव तेजसा ॥६-१०४-२॥",
  "विमुक्तमिव मायाभिरस्त्रैरिव बहिष्कृतम् ।\nमामवज्ञाय दुर्बुद्धे स्वया बुद्ध्या विचेष्टसे ॥६-१०४-३॥",
  "किमर्थं मामवज्ञाय मच्छन्दमनवेक्ष्य च ।\nत्वया शत्रुसमक्षं मे रथोऽयमपवाहितः ॥६-१०४-४॥",
  "त्वयाद्य हि ममानार्य चिरकालमुपार्जितम् ।\nयशो वीर्यं च तेजश्च प्रत्ययश्च विनाशितः ॥६-१०४-५॥",
  "शत्रोः प्रख्यातवीर्यस्य रञ्जनीयस्य विक्रमैः ।\nपश्यतो युद्धलुब्धोऽहं कृतः कापुरुषस्त्वया ॥६-१०४-६॥",
  "यत् त्वं कथमिदं मोहान्न चेद् वहसि दुर्मते ।\nसत्योऽयं प्रतितर्को मे परेण त्वमुपस्कृतः ॥६-१०४-७॥",
  "नहि तद् विद्यते कर्म सुहृदो हितकांक्षिणः ।\nरिपूणां सदृशं त्वेतद् यत् त्वयैतदनुष्ठितम् ॥६-१०४-८॥",
  "निवर्तय रथं शीघ्रं यावन्नापैति मे रिपुः ।\nयदि वाध्युषितोऽसि त्वं स्मर्यते यदि मे गुणः ॥६-१०४-९॥",
  "एवं परुषमुक्तस्तु हितबुद्धिरबुद्धिना ।\nअब्रवीद् रावणं सूतो हितं सानुनयं वचः ॥६-१०४-१०॥",
  "न भीतोऽस्मि न मूढोऽस्मि नोपजप्तोऽस्मि शत्रुभिः ।\nन प्रमत्तो न निःस्नेहो विस्मृता न च सत्क्रिया ॥६-१०४-११॥",
  "मया तु हितकामेन यशश्च परिरक्षता ।\nस्नेहप्रस्कन्नमनसा हितमित्यप्रियं कृतम् ॥६-१०४-१२॥",
  "नास्मिन्नर्थे महाराज त्वं मां प्रियहिते रतम् ।\nकश्चिल्लघुरिवानार्यो दोषतो गन्तुमर्हसि ॥६-१०४-१३॥",
  "श्रूयतां प्रति दास्यामि यन्निमित्तं मया रथः ।\nनदीवेग इवाम्भोभिः संयुगे विनिवर्तितः ॥६-१०४-१४॥",
  "श्रमं तवावगच्छामि महता रणकर्मणा ।\nनहि ते वीर्यसौमुख्यं प्रकर्षं नोपधारये ॥६-१०४-१५॥",
  "रथोद्वहनखिन्नाश्च भग्ना मे रथवाजिनः ।\nदीना घर्मपरिश्रान्ता गावो वर्षहता इव ॥६-१०४-१६॥",
  "निमित्तानि च भूयिष्ठं यानि प्रादुर्भवन्ति नः ।\nतेषु तेष्वभिपन्नेषु लक्षयाम्यप्रदक्षिणम् ॥६-१०४-१७॥",
  "देशकालौ च विज्ञेयौ लक्षणानीङ्गितानि च ।\nदैन्यं हर्षश्च खेदश्च रथिनश्च बलाबलम् ॥६-१०४-१८॥",
  "स्थलनिम्नानि भूमेश्च समानि विषमाणि च ।\nयुद्धकालश्च विज्ञेयः परस्यान्तरदर्शनम् ॥६-१०४-१९॥",
  "उपयानापयाने च स्थानं प्रत्यपसर्पणम् ।\nसर्वमेतद् रथस्थेन ज्ञेयं रथकुटुम्बिना ॥६-१०४-२०॥",
  "तव विश्रामहेतोस्तु तथैषां रथवाजिनाम् ।\nरौद्रं वर्जयता खेदं क्षमं कृतमिदं मया ॥६-१०४-२१॥",
  "स्वेच्छया न मया वीर रथोऽयमपवाहितः ।\nभर्तुः स्नेहपरीतेन मयेदं यत् कृतं प्रभो ॥६-१०४-२२॥",
  "आज्ञापय यथातत्त्वं वक्ष्यस्यरिनिषूदन ।\nतत् करिष्याम्यहं वीर गतानृण्येन चेतसा ॥६-१०४-२३॥",
  "संतुष्टस्तेन वाक्येन रावणस्तस्य सारथेः ।\nप्रशस्यैनं बहुविधं युद्धलुब्धोऽब्रवीदिदम् ॥६-१०४-२४॥",
  "रथं शीघ्रमिमं सूत राघवाभिमुखं नय ।\nनाहत्वा समरे शत्रून् निवर्तिष्यति रावणः ॥६-१०४-२५॥",
  "एवमुक्त्वा रथस्थस्य रावणो राक्षसेश्वरः ।\nददौ तस्य शुभं ह्येकं हस्ताभरणमुत्तमम् ।\nश्रुत्वा रावणवाक्यानि सारथिः संन्यवर्तत ॥६-१०४-२६॥",
  "ततो द्रुतं रावणवाक्यचोदितःप्रचोदयामास हयान् स सारथिः ।\nस राक्षसेन्द्रस्य ततो महारथःक्षणेन रामस्य रणाग्रतोऽभवत् ॥६-१०४-२७॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुरधिकशततमः सर्गः ॥६-१०४॥"
]