[
  "अथ श्रीमद्वाल्मीकीयरामायणे युद्धकाण्डे अकम्पनयुद्धम् नाम पञ्चपञ्चाशः सर्गः ॥६-५५॥",
  "वज्रदंष्ट्रं हतं श्रुत्वा वालिपुत्रेण रावणः ।\nबलाध्यक्षमुवाचेदं कृताञ्जलिमुपस्थितम् ॥६-५५-१॥",
  "शीघ्रं निर्यान्तुदुर्धर्षा राक्षसा भीमविक्रमाः ।\nअकम्पनं पुरस्कृत्य सर्वशस्त्रास्त्रकोविदम् ॥६-५५-२॥",
  "एष शास्ता च गोप्ता च नेता च युधि सत्तमः ।\nभूतिकामश्च मे नित्यं नित्यं च समरप्रियः ॥६-५५-३॥",
  "एष जेष्यति काकुत्स्थौ सुग्रीवं च महाबलम् ।\nवानरांश्चापरान् घोरान् हनिष्यति न संशयः ॥६-५५-४॥",
  "परिगृह्य स तामाज्ञां रावणस्य महाबलः ।\nबलं सम्प्रेरयामास तदा लघुपराक्रमः ॥६-५५-५॥",
  "ततो नानाप्रहरणा भीमाक्षा भीमदर्शनाः ।\nनिष्पेतू राक्षसा मुख्या बलाध्यक्षप्रचोदिताः ॥६-५५-६॥",
  "रथमास्थाय विपुलं तप्तकाञ्चनभूषणम् ।\nमेघाभो मेघवर्णश्च मेघस्वनमहास्वनः ॥६-५५-७॥",
  "राक्षसैः संवृतो घोरैस्तदा निर्यात्यकम्पनः ।\nनहि कम्पयितुं शक्यः सुरैरपि महामृधे ॥६-५५-८॥",
  "अकम्पनस्ततस्तेषामादित्य इव तेजसा ।\nतस्य निर्धावमानस्य संरब्धस्य युयुत्सया ॥६-५५-९॥",
  "अकस्माद् दैन्यमागच्छद्धयानां रथवाहिनाम् ।\nव्यस्फुरन्नयनं चास्य सव्यं युद्धाभिनन्दिनः ॥६-५५-१०॥",
  "विवर्णो मुखवर्णश्च गद्गदश्चाभवत् स्वनः ।\nअभवत् सुदिने काले दुर्दिनं रूक्षमारुतम् ॥६-५५-११॥",
  "ऊचुः खगमृगाः सर्वे वाचः क्रूरा भयावहाः ।\nस सिंहोपचितस्कन्धः शार्दूलसमविक्रमः ॥६-५५-१२॥",
  "तानुत्पातानचिन्त्यैव निर्जगाम रणाजिरम् ।\nतथा निर्गच्छतस्तस्य रक्षसः सह राक्षसैः ॥६-५५-१३॥",
  "बभूव सुमहान् नादः क्षोभयन्निव सागरम् ।\nतेन शब्देन वित्रस्ता वानराणां महाचमूः ॥६-५५-१४॥",
  "द्रुमशैलप्रहाराणां योद्धुं समुपतिष्ठताम् ।\nतेषां युद्धं महारौद्रं संजज्ञे कपिरक्षसाम् ॥६-५५-१५॥",
  "रामरावणयोरर्थे समभित्यक्तदेहिनः ।\nसर्वे ह्यतिबलाः शूराः सर्वे पर्वतसंनिभाः ॥६-५५-१६॥",
  "हरयो राक्षसाश्चैव परस्परजिघांसया ।\nतेषां विनर्दतां शब्दः संयुगेऽतितरस्विनाम् ॥६-५५-१७॥",
  "शुश्रुवे सुमहान् कोपादन्योन्यमभिगर्जताम् ।\nरजश्चारुणवर्णाभं सुभीममभवद् भृशम् ॥६-५५-१८॥",
  "उद्धृतं हरिरक्षोभिः संरुरोध दिशो दश ।\nअन्योन्यं रजसा तेन कौशेयोद्धतपाण्डुना ॥६-५५-१९॥",
  "संवृतानि च भूतानि ददृशुर्न रणाजिरे ।\nन ध्वजो न पताका वा चर्म वा तुरगोऽपि वा ॥६-५५-२०॥",
  "आयुधं स्यन्दनो वापि ददृशे तेन रेणुना ।\nशब्दश्च सुमहांस्तेषां नर्दतामभिधावताम् ॥६-५५-२१॥",
  "श्रूयते तुमुलो युद्धे न रूपाणि चकाशिरे ।\nहरीनेव सुसंरुष्टा हरयो जघ्नुराहवे ॥६-५५-२२॥",
  "राक्षसा राक्षसांश्चापि निजघ्नुस्तिमिरे तदा ।\nते परांश्च विनिघ्नन्तः स्वांश्च वानरराक्षसाः ॥६-५५-२३॥",
  "रुधिरार्द्रां तदा चक्रुर्महीं पङ्कानुलेपनाम् ।\nततस्तु रुधिरौघेण सिक्तं ह्यपगतं रजः ॥६-५५-२४॥",
  "शरीरशवसंकीर्णा बभूव च वसुंधरा ।\nद्रुमशक्तिगदाप्रासैः शिलापरिघतोमरैः ॥६-५५-२५॥",
  "राक्षसा हरयस्तूर्णं जघ्नुरन्योन्यमोजसा ।\nबाहुभिः परिघाकारैर्युध्यन्तः पर्वतोपमान् ॥६-५५-२६॥",
  "हरयो भीमकर्माणो राक्षसाञ्जघ्नुराहवे ।\nराक्षसास्त्वभिसंक्रुद्धाः प्रासतोमरपाणयः ॥६-५५-२७॥",
  "कपीन् निजघ्निरे तत्र शस्त्रैः परमदारुणैः ।\nअकम्पनः सुसंक्रुद्धो राक्षसानां चमूपतिः ॥६-५५-२८॥",
  "संहर्षयति तान् सर्वान् राक्षसान् भीमविक्रमान् ।\nहरयस्त्वपि रक्षांसि महाद्रुममहाश्मभिः ॥६-५५-२९॥",
  "विदारयन्त्यभिक्रम्य शस्त्राण्याच्छिद्य वीर्यतः ।\nएतस्मिन्नन्तरे वीरा हरयः कुमुदो नलः ॥६-५५-३०॥",
  "मैन्दश्च द्विविदः क्रुद्धाश्चक्रुर्वेगमनुत्तमम् ।\nते तु वृक्षैर्महावीरा राक्षसानां चमूमुखे ॥६-५५-३१॥",
  "कदनं सुमहच्चक्रुर्लीलया हरिपुंगवाः ।\nममन्थू राक्षसान् सर्वे नानाप्रहरणैर्भृशम् ॥६-५५-३२॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे अकम्पनयुद्धम् नाम पञ्चपञ्चाशः सर्गः ॥६-५५॥"
]