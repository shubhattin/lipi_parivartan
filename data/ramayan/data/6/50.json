[
  "श्रीमद्वाल्मीकीयरामायणे युद्धकाण्डे नागपाशविमोक्षणम् नाम पञ्चाशः सर्गः ॥६-५०॥",
  "अथोवाच महातेजा हरिराजो महाबलः ।\nकिमियं व्यथिता सेना मूढवातेव नौर्जले ॥६-५०-१॥",
  "सुग्रीवस्य वचः श्रुत्वा वालिपुत्रोऽङ्गदोऽब्रवीत् ।\nन त्वं पश्यसि रामं च लक्ष्मणं च महारथम् ॥६-५०-२॥",
  "शरजालाचितौ वीरावुभौ दशरथात्मजौ ।\nशरतल्पे महात्मानौ शयानौ रुधिरोक्षितौ ॥६-५०-३॥",
  "अथाब्रवीद् वानरेन्द्रः सुग्रीवः पुत्रमङ्गदम् ।\nनानिमित्तमिदं मन्ये भवितव्यं भयेन तु ॥६-५०-४॥",
  "विषण्णवदना ह्येते त्यक्तप्रहरणा दिशः ।\nपलायन्तेऽत्र हरयस्त्रासादुत्फुल्ललोचनाः ॥६-५०-५॥",
  "अन्योन्यस्य न लज्जन्ते न निरीक्षन्ति पृष्ठतः ।\nविप्रकर्षन्ति चान्योन्यं पतितं लङ्घयन्ति च ॥६-५०-६॥",
  "एतस्मिन्नन्तरे वीरो गदापाणिर्विभीषणः ।\nसुग्रीवं वर्धयामास राघवं च जयाशिषा ॥६-५०-७॥",
  "विभीषणं च सुग्रीवो दृष्ट्वा वानरभीषणम् ।\nऋक्षराजं महात्मानं समीपस्थमुवाच ह ॥६-५०-८॥",
  "विभीषणोऽयं सम्प्राप्तो यं दृष्ट्वा वानरर्षभाः ।\nद्रवन्त्यायतसंत्रासा रावणात्मजशङ्कया ॥६-५०-९॥",
  "शीघ्रमेतान् सुसंत्रस्तान् बहुधा विप्रधावितान् ।\nपर्यवस्थापयाख्याहि विभीषणमुपस्थितम् ॥६-५०-१०॥",
  "सुग्रीवेणैवमुक्तस्तु जाम्बवानृक्षपार्थिवः ।\nवानरान् सान्त्वयामास संनिवर्त्य प्रधावतः ॥६-५०-११॥",
  "ते निवृत्ताः पुनः सर्वे वानरास्त्यक्तसाध्वसाः ।\nऋक्षराजवचः श्रुत्वा तं च दृष्ट्वा विभीषणम् ॥६-५०-१२॥",
  "विभीषणस्तु रामस्य दृष्ट्वा गात्रं शरैश्चितम् ।\nलक्ष्मणस्य तु धर्मात्मा बभूव व्यथितस्तदा ॥६-५०-१३॥",
  "जलक्लिन्नेन हस्तेन तयोर्नेत्रे विमृज्य च ।\nशोकसम्पीडितमना रुरोद विललाप च ॥६-५०-१४॥",
  "इमौ तौ सत्त्वसम्पन्नौ विक्रान्तौ प्रियसंयुगौ ।\nइमामवस्थां गमितौ राक्षसैः कूटयोधिभिः ॥६-५०-१५॥",
  "भ्रातृपुत्रेण चैतेन दुष्पुत्रेण दुरात्मना ।\nराक्षस्या जिह्मया बुद्ध्या वञ्चितावृजुविक्रमौ ॥६-५०-१६॥",
  "शरैरिमावलं विद्धौ रुधिरेण समुक्षितौ ।\nवसुधायामिमौ सुप्तौ दृश्येते शल्यकाविव ॥६-५०-१७॥",
  "ययोर्वीर्यमुपाश्रित्य प्रतिष्ठा काङ्क्षिता मया ।\nताविमौ देहनाशाय प्रसुप्तौ पुरुषर्षभौ ॥६-५०-१८॥",
  "जीवन्नद्य विपन्नोऽस्मि नष्टराज्यमनोरथः ।\nप्राप्तप्रतिज्ञश्च रिपुः सकामो रावणः कृतः ॥६-५०-१९॥",
  "एवं विलपमानं तं परिष्वज्य विभीषणम् ।\nसुग्रीवः सत्त्वसम्पन्नो हरिराजोऽब्रवीदिदम् ॥६-५०-२०॥",
  "राज्यं प्राप्स्यसि धर्मज्ञ लङ्कायां नेह संशयः ।\nरावणः सह पुत्रेण स्वकामं नेह लप्स्यते ॥६-५०-२१॥",
  "गरुडाधिष्ठितावेतावुभौ राघवलक्ष्मणौ ।\nत्यक्त्वा मोहं वधिष्येते सगणं रावणं रणे ॥६-५०-२२॥",
  "तमेवं सान्त्वयित्वा तु समाश्वास्य तु राक्षसम् ।\nसुषेणं श्वशुरं पार्श्वे सुग्रीवस्तमुवाच ह ॥६-५०-२३॥",
  "सह शूरैर्हरिगणैर्लब्धसंज्ञावरिंदमौ ।\nगच्छ त्वं भ्रातरौ गृह्य किष्किन्धां रामलक्ष्मणौ ॥६-५०-२४॥",
  "अहं तु रावणं हत्वा सपुत्रं सहबान्धवम् ।\nमैथिलीमानयिष्यामि शक्रो नष्टामिव श्रियम् ॥६-५०-२५॥",
  "श्रुत्वैतद् वानरेन्द्रस्य सुषेणो वाक्यमब्रवीत् ।\nदेवासुरं महायुद्धमनुभूतं पुरातनम् ॥६-५०-२६॥",
  "तदा स्म दानवा देवान् शरसंस्पर्शकोविदान् ।\nनिजघ्नुः शस्त्रविदुषश्छादयन्तो मुहुर्मुहुः ॥६-५०-२७॥",
  "तानार्तान् नष्टसंज्ञांश्च गतासूंश्च बृहस्पतिः ।\nविद्याभिर्मन्त्रयुक्ताभिरोषधीभिश्चिकित्सति ॥६-५०-२८॥",
  "तान्यौषधान्यानयितुं क्षीरोदं यान्तु सागरम् ।\nजवेन वानराः शीघ्रं सम्पातिपनसादयः ॥६-५०-२९॥",
  "हरयस्तु विजानन्ति पार्वती ते महौषधी ।\nसंजीवकरणीं दिव्यां विशल्यां देवनिर्मिताम् ॥६-५०-३०॥",
  "चन्द्रश्च नाम द्रोणश्च क्षीरोदे सागरोत्तमे ।\nअमृतं यत्र मथितं तत्र ते परमौषधी ॥६-५०-३१॥",
  "तौ तत्र विहितौ देवैः पर्वतौ तौ महोदधौ ।\nअयं वायुसुतो राजन् हनूमांस्तत्र गच्छतु ॥६-५०-३२॥",
  "एतस्मिन्नन्तरे वायुर्मेघाश्चापि सविद्युतः ।\nपर्यस्य सागरे तोयं कम्पयन्निव पर्वतान् ॥६-५०-३३॥",
  "महता पक्षवातेन सर्वद्वीपमहाद्रुमाः ।\nनिपेतुर्भग्नविटपाः सलिले लवणाम्भसि ॥६-५०-३४॥",
  "अभवन् पन्नगास्त्रस्ता भोगिनस्तत्रवासिनः ।\nशीघ्रं सर्वाणि यादांसि जग्मुश्च लवणार्णवम् ॥६-५०-३५॥",
  "ततो मुहूर्ताद् गरुडं वैनतेयं महाबलम् ।\nवानरा ददृशुः सर्वे ज्वलन्तमिव पावकम् ॥६-५०-३६॥",
  "तमागतमभिप्रेक्ष्य नागास्ते विप्रदुद्रुवुः ।\nयैस्तु तौ पुरुषौ बद्धौ शरभूतैर्महाबलैः ॥६-५०-३७॥",
  "ततः सुपर्णः काकुत्स्थौ स्पृष्ट्वा प्रत्यभिनन्द्य च ।\nविममर्श च पाणिभ्यां मुखे चन्द्रसमप्रभे ॥६-५०-३८॥",
  "वैनतेयेन संस्पृष्टास्तयोः संरुरुहुर्व्रणाः ।\nसुवर्णे च तनू स्निग्धे तयोराशु बभूवतुः ॥६-५०-३९॥",
  "तेजो वीर्यं बलं चौज उत्साहश्च महागुणाः ।\nप्रदर्शनं च बुद्धिश्च स्मृतिश्च द्विगुणा तयोः ॥६-५०-४०॥",
  "तावुत्थाप्य महातेजा गरुडो वासवोपमौ ।\nउभौ च सस्वजे हृष्टो रामश्चैनमुवाच ह ॥६-५०-४१॥",
  "भवत्प्रसादाद् व्यसनं रावणिप्रभवं महत् ।\nउपायेन व्यतिक्रान्तौ शीघ्रं च बलिनौ कृतौ ॥६-५०-४२॥",
  "यथा तातं दशरथं यथाजं च पितामहम् ।\nतथा भवन्तमासाद्य हृदयं मे प्रसीदति ॥६-५०-४३॥",
  "को भवान् रूपसम्पन्नो दिव्यस्रगनुलेपनः ।\nवसानो विरजे वस्त्रे दिव्याभरणभूषितः ॥६-५०-४४॥",
  "तमुवाच महातेजा वैनतेयो महाबलः ।\nपतत्त्रिराजः प्रीतात्मा हर्षपर्याकुलेक्षणम् ॥६-५०-४५॥",
  "अहं सखा ते काकुत्स्थ प्रियः प्राणो बहिश्चरः ।\nगरुत्मानिह सम्प्राप्तो युवयोः साह्यकारणात् ॥६-५०-४६॥",
  "असुरा वा महावीर्या दानवा वा महाबलाः ।\nसुराश्चापि सगन्धर्वाः पुरस्कृत्य शतक्रतुम् ॥६-५०-४७॥",
  "नेमं मोक्षयितुं शक्ताः शरबन्धं सुदारुणम् ।\nमायाबलादिन्द्रजिता निर्मितं क्रूरकर्मणा ॥६-५०-४८॥",
  "एते नागाः काद्रवेयास्तीक्ष्णदंष्ट्रा विषोल्बणाः ।\nरक्षोमायाप्रभावेण शरभूतास्त्वदाश्रयाः ॥६-५०-४९॥",
  "सभाग्यश्चासि धर्मज्ञ राम सत्यपराक्रम ।\nलक्ष्मणेन सह भ्रात्रा समरे रिपुघातिना ॥६-५०-५०॥",
  "इमं श्रुत्वा तु वृत्तान्तं त्वरमाणोऽहमागतः ।\nसहसैवावयोः स्नेहात् सखित्वमनुपालयन् ॥६-५०-५१॥",
  "मोक्षितौ च महाघोरादस्मात् सायकबन्धनात् ।\nअप्रमादश्च कर्तव्यो युवाभ्यां नित्यमेव हि ॥६-५०-५२॥",
  "प्रकृत्या राक्षसाः सर्वे संग्रामे कूटयोधिनः ।\nशूराणां शुद्धभावानां भवतामार्जवं बलम् ॥६-५०-५३॥",
  "तन्न विश्वसनीयं वो राक्षसानां रणाजिरे ।\nएतेनैवोपमानेन नित्यं जिह्मा हि राक्षसाः ॥६-५०-५४॥",
  "एवमुक्त्वा तदा रामं सुपर्णः स महाबलः ।\nपरिष्वज्य च सुस्निग्धमाप्रष्टुमुपचक्रमे ॥६-५०-५५॥",
  "सखे राघव धर्मज्ञ रिपूणामपि वत्सल ।\nअभ्यनुज्ञातुमिच्छामि गमिष्यामि यथासुखम् ॥६-५०-५६॥",
  "न च कौतूहलं कार्यं सखित्वं प्रति राघव ।\nकृतकर्मा रणे वीर सखित्वं प्रतिवेत्स्यसि ॥६-५०-५७॥",
  "बालवृद्धावशेषां तु लङ्कां कृत्वा शरोर्मिभिः ।\nरावणं तु रिपुं हत्वा सीतां त्वमुपलप्स्यसे ॥६-५०-५८॥",
  "इत्येवमुक्त्वा वचनं सुपर्णः शीघ्रविक्रमः ।\nरामं च नीरुजं कृत्वा मध्ये तेषां वनौकसाम् ॥६-५०-५९॥",
  "प्रदक्षिणं ततः कृत्वा परिष्वज्य च वीर्यवान् ।\nजगामाकाशमाविश्य सुपर्णः पवनो यथा ॥६-५०-६०॥",
  "नीरुजौ राघवौ दृष्ट्वा ततो वानरयूथपाः ।\nसिंहनादं तदा नेदुर्लाङ्गूलं दुधुवुश्च ते ॥६-५०-६१॥",
  "ततो भेरीः समाजघ्नुर्मृदङ्गांश्चाप्यवादयन् ।\nदध्मुः शङ्खान् सम्प्रहृष्टाः क्ष्वेलन्त्यपि यथापुरम् ॥६-५०-६२॥",
  "अपरे स्फोट्य विक्रान्ता वानरा नगयोधिनः ।\nद्रुमानुत्पाट्य विविधांस्तस्थुः शतसहस्रशः ॥६-५०-६३॥",
  "विसृजन्तो महानादांस्त्रासयन्तो निशाचरान् ।\nलङ्काद्वाराण्युपाजग्मुर्योद्धुकामाः प्लवंगमाः ॥६-५०-६४॥",
  "तेषां सुभीमस्तुमुलो निनादोबभूव शाखामृगयूथपानाम् ।\nक्षये निदाघस्य यथा घनानांनादः सुभीमो नदतां निशीथे ॥६-५०-६५॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चाशः सर्गः ॥६-५०॥"
]