[
  "अथ श्रीमद्वाल्मीकीयरामायणे युद्धकाण्डे कुम्भकर्णाभिषेणनम् नाम पञ्चषष्ठितमः सर्गः ॥६-६५॥",
  "स तथोक्तस्तु निर्भर्त्स्य कुम्भकर्णो महोदरम् ।\nअब्रवीद् राक्षसश्रेष्ठं भ्रातरं रावणं ततः ॥६-६५-१॥",
  "सोऽहं तव भयं घोरं वधात् तस्य दुरात्मनः ।\nरामस्याद्य प्रमार्जामि निर्वैरो हि सुखी भव ॥६-६५-२॥",
  "गर्जन्ति न वृथा शूरा निर्जला इव तोयदाः ।\nपश्य सम्पद्यमानं तु गर्जितं युधि कर्मणा ॥६-६५-३॥",
  "न मर्षयन्ति चात्मानं सम्भावयितुमात्मना ।\nअदर्शयित्वा शूरास्तु कर्म कुर्वन्ति दुष्करम् ॥६-६५-४॥",
  "विक्लवानां ह्यबुद्धीनां राज्ञां पण्डितमानिनाम् ।\nरोचते त्वद्वचो नित्यं कथ्यमानं महोदर ॥६-६५-५॥",
  "युद्धे कापुरुषैर्नित्यं भवद्भिः प्रियवादिभिः ।\nराजानमनुगच्छद्भिः सर्वं कृत्यं विनाशितम् ॥६-६५-६॥",
  "राजशेषा कृता लङ्का क्षीणः कोशो बलं हतम् ।\nराजानमिममासाद्य सुहृच्चिह्नममित्रकम् ॥६-६५-७॥",
  "एष निर्याम्यहं युद्धमुद्यतः शत्रुनिर्जये ।\nदुर्नयं भवतामद्य समीकर्तुं महाहवे ॥६-६५-८॥",
  "एवमुक्तवतो वाक्यं कुम्भकर्णस्य धीमतः ।\nप्रत्युवाच ततो वाक्यं प्रहसन् राक्षसाधिपः ॥६-६५-९॥",
  "महोदरोऽयं रामात् तु परित्रस्तो न संशयः ।\nन हि रोचयते तात युद्धं युद्धविशारद ॥६-६५-१०॥",
  "कश्चिन्मे त्वत्समो नास्ति सौहृदेन बलेन च ।\nगच्छ शत्रुवधाय त्वं कुम्भकर्ण जयाय च ॥६-६५-११॥",
  "शयानः शत्रुनाशार्थं भवान् सम्बोधितो मया ।\nअयं हि कालः सुमहान् राक्षसानामरिंदम ॥६-६५-१२॥",
  "संगच्छ शूलमादाय पाशहस्त इवान्तकः ।\nवानरान् राजपुत्रौ च भक्षयादित्यतेजसौ ॥६-६५-१३॥",
  "समालोक्य तु ते रूपं विद्रविष्यन्ति वानराः ।\nरामलक्ष्मणयोश्चापि हृदये प्रस्फुटिष्यतः ॥६-६५-१४॥",
  "एवमुक्त्वा महातेजाः कुम्भकर्णं महाबलम् ।\nपुनर्जातमिवात्मानं मेने राक्षसपुङ्गवः ॥६-६५-१५॥",
  "कुम्भकर्णबलाभिज्ञो जानंस्तस्य पराक्रमम् ।\nबभूव मुदितो राजा शशाङ्क इव निर्मलः ॥६-६५-१६॥",
  "इत्येवमुक्तः संहृष्टो निर्जगाम महाबलः ।\nराज्ञस्तु वचनं श्रुत्वा योद्धुमुद्युक्तवांस्तदा ॥६-६५-१७॥",
  "आददे निशितं शूलं वेगाच्छत्रुनिबर्हणः ।\nसर्वं कालायसं दीप्तं तप्तकाञ्चनभूषणम् ॥६-६५-१८॥",
  "इन्द्राशनिसमप्रख्यं वज्रप्रतिमगौरवम् ।\nदेवदानवगन्धर्वयक्षपन्नगसूदनम् ॥६-६५-१९॥",
  "रक्तमाल्यमहादामं स्वतश्चोद्गतपावकम् ।\nआदाय विपुलं शूलं शत्रुशोणितरञ्जितम् ॥६-६५-२०॥",
  "कुम्भकर्णो महातेजा रावणं वाक्यमब्रवीत् ।\nगमिष्याम्यहमेकाकी तिष्ठत्विह बलं मम ॥६-६५-२१॥",
  "अद्य तान् क्षुधितः क्रुद्धो भक्षयिष्यामि वानरान् ।\nकुम्भकर्णवचः श्रुत्वा रावणो वाक्यमब्रवीत् ॥६-६५-२२॥",
  "सैन्यैः परिवृतो गच्छ शूलमुद्गरपाणिभिः ।\nवानरा हि महात्मानः शूराः सुव्यवसायिनः ॥६-६५-२३॥",
  "एकाकिनं प्रमत्तं वा नयेयुर्दशनैः क्षयम् ।\nतस्मात् परमदुर्धर्षः सैन्यैः परिवृतो व्रज ।\nरक्षसामहितं सर्वं शत्रुपक्षं निषूदय ॥६-६५-२४॥",
  "अथासनात् समुत्पत्य स्रजं मणिकृतान्तराम् ।\nआबबन्ध महातेजाः कुम्भकर्णस्य रावणः ॥६-६५-२५॥",
  "अङ्गदान्यङ्गुलीवेष्टान् वराण्याभरणानि च ।\nहारं च शशिसंकाशमाबबन्ध महात्मनः ॥६-६५-२६॥",
  "दिव्यानि च सुगन्धीनि माल्यदामानि रावणः ।\nगात्रेषु सज्जयामास श्रोत्रयोश्चास्य कुण्डले ॥६-६५-२७॥",
  "काञ्चनाङ्गदकेयूरनिष्काभरणभूषितः ।\nकुम्भकर्णो बृहत्कर्णः सुहुतोऽग्निरिवाबभौ ॥६-६५-२८॥",
  "श्रोणीसूत्रेण महता मेचकेन व्यराजत ।\nअमृतोत्पादने नद्धो भुजङ्गेनेव मन्दरः ॥६-६५-२९॥",
  "स काञ्चनं भारसहं निवातं विद्युत्प्रभं दीप्तमिवात्मभासा ।\nआबध्यमानः कवचं रराज संध्याभ्रसंवीत इवाद्रिराजः ॥६-६५-३०॥",
  "सर्वाभरणसर्वाङ्गः शूलपाणिः स राक्षसः ।\nत्रिविक्रमकृतोत्साहो नारायण इवाबभौ ॥६-६५-३१॥",
  "भ्रातरं सम्परिष्वज्य कृत्वा चापि प्रदक्षिणम् ।\nप्रणम्य शिरसा तस्मै प्रतस्थे स महाबलः ॥६-६५-३२॥",
  "तमाशीर्भिः प्रशस्ताभिः प्रेषयामास रावणः ।\nशङ्खदुन्दुभिनिर्घोषैः सैन्यैश्चापि वरायुधैः ॥६-६५-३३॥",
  "तं गजैश्च तुरंगैश्च स्यन्दनैश्चाम्बुदस्वनैः ।\nअनुजग्मुर्महात्मानो रथिनो रथिनां वरम् ॥६-६५-३४॥",
  "सर्पैरुष्ट्रैः खरैश्चैव सिंहद्विपमृगद्विजैः ।\nअनुजग्मुश्च तं घोरं कुम्भकर्णं महाबलम् ॥६-६५-३५॥",
  "स पुष्पवर्षैरवकीर्यमाणो धृतातपत्रः शितशूलपाणिः ।\nमदोत्कटः शोणितगन्धमत्तो विनिर्ययौ दानवदेवशत्रुः ॥६-६५-३६॥",
  "पदातयश्च बहवो महानादा महाबलाः ।\nअन्वयू राक्षसा भीमा भीमाक्षाः शस्त्रपाणयः ॥६-६५-३७॥",
  "रक्ताक्षाः सुबहुव्यामा नीलाञ्जनचयोपमाः ।\nशूलानुद्यम्य खड्गांश्च निशितांश्च परश्वधान् ॥६-६५-३८॥",
  "भिन्दिपालांश्च परिघान् गदाश्च मुसलानि च ।\nतालस्कन्धांश्च विपुलान् क्षेपणीयान् दुरासदान् ॥६-६५-३९॥",
  "अथान्यद्वपुरादाय दारुणं घोरदर्शनम् ।\nनिष्पपात महातेजाः कुम्भकर्णो महाबलः ॥६-६५-४०॥",
  "धनुःशतपरीणाहः स षट्शतसमुच्छ्रितः ।\nरौद्रः शकटचक्राक्षो महापर्वतसंनिभः ॥६-६५-४१॥",
  "संनिपत्य च रक्षांसि दग्धशैलोपमो महान् ।\nकुम्भकर्णो महावक्त्रः प्रहसन्निदमब्रवीत् ॥६-६५-४२॥",
  "अद्य वानरमुख्यानां तानि यूथानि भागशः ।\nनिर्दहिष्यामि संक्रुद्धः पतङ्गानिव पावकः ॥६-६५-४३॥",
  "नापराध्यन्ति मे कामं वानरा वनचारिणः ।\nजातिरस्मद्विधानां सा पुरोद्यानविभूषणम् ॥६-६५-४४॥",
  "पुररोधस्य मूलं तु राघवः सहलक्ष्मणः ।\nहते तस्मिन् हतं सर्वं तं वधिष्यामि संयुगे ॥६-६५-४५॥",
  "एवं तस्य ब्रुवाणस्य कुम्भकर्णस्य राक्षसाः ।\nनादं चक्रुर्महाघोरं कम्पयन्त इवार्णवम् ॥६-६५-४६॥",
  "तस्य निष्पततस्तूर्णं कुम्भकर्णस्य धीमतः ।\nबभूवुर्घोररूपाणि निमित्तानि समन्ततः ॥६-६५-४७॥",
  "उल्काशनियुता मेघा बभूवुर्गर्दभारुणाः ।\nससागरवना चैव वसुधा समकम्पत ॥६-६५-४८॥",
  "घोररूपाः शिवा नेदुः सज्वालकवलैर्मुखैः ।\nमण्डलान्यपसव्यानि बबन्धुश्च विहंगमाः ॥६-६५-४९॥",
  "निष्पपात च गृध्रोऽस्य शूले वै पथि गच्छतः ।\nप्रास्फुरन्नयनं चास्य सव्यो बाहुरकम्पत ॥६-६५-५०॥",
  "निष्पपात तदा चोल्का ज्वलन्ती भीमनिःस्वना ।\nआदित्यो निष्प्रभश्चासीन्न वाति च सुखोऽनिलः ॥६-६५-५१॥",
  "अचिन्तयन् महोत्पातानुदितान् रोमहर्षणान् ।\nनिर्ययौ कुम्भकर्णस्तु कृतान्तबलचोदितः ॥६-६५-५२॥",
  "स लङ्घयित्वा प्राकारं पद्भ्यां पर्वतसंनिभः ।\nददर्शाभ्रघनप्रख्यं वानरानीकमद्भुतम् ॥६-६५-५३॥",
  "ते दृष्ट्वा राक्षसश्रेष्ठं वानराः पर्वतोपमम् ।\nवायुनुन्ना इव घना ययुः सर्वा दिशस्तदा ॥६-६५-५४॥",
  "तद् वानरानीकमतिप्रचण्डं दिशो द्रवद्भिन्नमिवाभ्रजालम् ।\nस कुम्भकर्णः समवेक्ष्य हर्षान्ननाद भूयो घनवद्घनाभः ॥६-६५-५५॥",
  "ते तस्य घोरं निनदं निशम्य यथा निनादं दिवि वारिदस्य ।\nपेतुर्धरण्यां बहवः प्लवङ्गा निकृत्तमूला इव शालवृक्षाः ॥६-६५-५६॥",
  "विपुलपरिघवान् स कुम्भकर्णो रिपुनिधनाय विनिःसृतो महात्मा ।\nकपिगणभयमाददत् सुभीमं प्रभुरिव किंकरदण्डवान् युगान्ते ॥६-६५-५७॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे कुम्भकर्णाभिषेणनम् नाम पञ्चषष्ठितमः सर्गः ॥६-६५॥"
]