[
  "श्रीमद्वाल्मीकीयरामायणे युद्धकाण्डे दशग्रीवविघूर्णनम् नाम पञ्चाधिकशततमः सर्गः ॥६-१०५॥",
  "ततो युद्धपरिश्रान्तं समरे चिन्तया स्थितम् ।\nरावणं चाग्रतो दृष्ट्वा युद्धाय समुपस्थितम् ॥६-१०५-१॥",
  "दैवतैश्च समागम्य द्रष्टुमभ्यागतो रणम् ।\nउपगम्याब्रवीद् राममगस्त्यो भगवांस्तदा ॥६-१०५-२॥",
  "राम राम महाबाहो शृणु गुह्यं सनातनम् ।\nयेन सर्वानरीन् वत्स समरे विजयिष्यसे ॥६-१०५-३॥",
  "आदित्यहृदयं पुण्यं सर्वशत्रुविनाशनम् ।\nजयावहं जपं नित्यमक्षयं परमं शिवम् ॥६-१०५-४॥",
  "सर्वमङ्गलमाङ्गल्यं सर्वपापप्रणाशनम् ।\nचिन्ताशोकप्रशमनमायुर्वर्धनमुत्तमम् ॥६-१०५-५॥",
  "रश्मिमन्तं समुद्यन्तं देवासुरनमस्कृतम् ।\nपूजयस्व विवस्वन्तं भास्करं भुवनेश्वरम् ॥६-१०५-६॥",
  "सर्वदेवात्मको ह्येष तेजस्वी रश्मिभावनः ।\nएष देवासुरगणाँल्लोकान् पाति गभस्तिभिः ॥६-१०५-७॥",
  "एष ब्रह्मा च विष्णुश्च शिवः स्कन्दः प्रजापतिः ।\nमहेन्द्रो धनदः कालो यमः सोमो ह्यपां पतिः ॥६-१०५-८॥",
  "पितरो वसवः साध्या अश्विनौ मरुतो मनुः ।\nवायुर्वह्निः प्रजाः प्राण ऋतुकर्ता प्रभाकरः ॥६-१०५-९॥",
  "आदित्यः सविता सूर्यः खगः पूषा गभस्तिमान् ।\nसुवर्णसदृशो भानुर्हिरण्यरेता दिवाकरः ॥६-१०५-१०॥",
  "हरिदश्वः सहस्रार्चिः सप्तसप्तिर्मरीचिमान् ।\nतिमिरोन्मथनः शम्भुस्त्वष्टा मार्तण्डकोंऽशुमान् ॥६-१०५-११॥",
  "हिरण्यगर्भः शिशिरस्तपनोऽहस्करो रविः ।\nअग्निगर्भोऽदितेः पुत्रः शङ्खः शिशिरनाशनः ॥६-१०५-१२॥",
  "व्योमनाथस्तमोभेदी ऋग्यजुःसामपारगः ।\nघनवृष्टिरपां मित्रो विन्ध्यवीथीप्लवंगमः ॥६-१०५-१३॥",
  "आतपी मण्डली मृत्युः पिङ्गलः सर्वतापनः ।\nकविर्विश्वो महातेजा रक्तः सर्वभवोद्भवः ॥६-१०५-१४॥",
  "नक्षत्रग्रहताराणामधिपो विश्वभावनः ।\nतेजसामपि तेजस्वी द्वादशात्मन् नमोऽस्तु ते ॥६-१०५-१५॥",
  "नमः पूर्वाय गिरये पश्चिमायाद्रये नमः ।\nज्योतिर्गणानां पतये दिनाधिपतये नमः ॥६-१०५-१६॥",
  "जयाय जयभद्राय हर्यश्वाय नमो नमः ।\nनमो नमः सहस्रांशो आदित्याय नमो नमः ॥६-१०५-१७॥",
  "नम उग्राय वीराय सारङ्गाय नमो नमः ।\nनमः पद्मप्रबोधाय प्रचण्डाय नमोऽस्तु ते ॥६-१०५-१८॥",
  "ब्रह्मेशानाच्युतेशाय सूरायादित्यवर्चसे ।\nभास्वते सर्वभक्षाय रौद्राय वपुषे नमः ॥६-१०५-१९॥",
  "तमोघ्नाय हिमघ्नाय शत्रुघ्नायामितात्मने ।\nकृतघ्नघ्नाय देवाय ज्योतिषां पतये नमः ॥६-१०५-२०॥",
  "तप्तचामीकराभाय हरये विश्वकर्मणे ।\nनमस्तमोऽभिनिघ्नाय रुचये लोकसाक्षिणे ॥६-१०५-२१॥",
  "नाशयत्येष वै भूतं तमेव सृजति प्रभुः ।\nपायत्येष तपत्येष वर्षत्येष गभस्तिभिः ॥६-१०५-२२॥",
  "एष सुप्तेषु जागर्ति भूतेषु परिनिष्ठितः ।\nएष चैवाग्निहोत्रं च फलं चैवाग्निहोत्रिणाम् ॥६-१०५-२३॥",
  "देवाश्च क्रतवश्चैव क्रतूनां फलमेव च ।\nयानि कृत्यानि लोकेषु सर्वेषु परमप्रभुः ॥६-१०५-२४॥",
  "एनमापत्सु कृच्छ्रेषु कान्तारेषु भयेषु च ।\nकीर्तयन् पुरुषः कश्चिन्नावसीदति राघव ॥६-१०५-२५॥",
  "पूजयस्वैनमेकाग्रो देवदेवं जगत्पतिम् ।\nएतत् त्रिगुणितं जप्त्वा युद्धेषु विजयिष्यति ॥६-१०५-२६॥",
  "अस्मिन् क्षणे महाबाहो रावणं त्वं जहिष्यसि ।\nएवमुक्त्वा ततोऽगस्त्यो जगाम स यथागतम् ॥६-१०५-२७॥",
  "एतच्छ्रुत्वा महातेजा नष्टशोकोऽभवत् तदा ।\nधारयामास सुप्रीतो राघवः प्रयतात्मवान् ॥६-१०५-२८॥",
  "आदित्यं प्रेक्ष्य जप्त्वेदं परं हर्षमवाप्तवान् ।\nत्रिराचम्य शुचिर्भूत्वा धनुरादाय वीर्यवान् ॥६-१०५-२९॥",
  "रावणं प्रेक्ष्य हृष्टात्मा जयार्थं समुपागमत् ।\nसर्वयत्नेन महता वृतस्तस्य वधेऽभवत् ॥६-१०५-३०॥",
  "अथ रविरवदन्निरीक्ष्य रामंमुदितमनाः परमं प्रहृष्यमाणः ।\nनिशिचरपतिसंक्षयं विदित्वासुरगणमध्यगतो वचस्त्वरेति ॥६-१०५-३१॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चाधिकशततमः सर्गः ॥६-१०५॥"
]