[
  "अथ श्रीमद्वाल्मीकीयरामायणे युद्धकाण्डे दशग्रीवविघूर्णनम् नाम पञ्चाधिकशततमः सर्गः ॥६-१०५॥",
  "स तु तेन तदा क्रोधात् काकुत्स्थेनार्दितो भृशम् ।\nरावणः समरश्लाघी महाक्रोधमुपागमत् ॥६-१०५-१॥",
  "स दीप्तनयनोऽमर्षाच्चापमुद्यम्य वीर्यवान् ।\nअभ्यर्दयत् सुसंक्रुद्धो राघवं परमाहवे ॥६-१०५-२॥",
  "बाणधारासहस्रैस्तैः स तोयद इवाम्बरात् ।\nराघवं रावणो बाणैस्तटाकमिव पूरयन् ॥६-१०५-३॥",
  "पूरितः शरजालेन धनुर्मुक्तेन संयुगे ।\nमहागिरिरिवाकम्प्यः काकुत्स्थो न प्रकम्पते ॥६-१०५-४॥",
  "स शरैः शरजालानि वारयन् समरे स्थितः ।\nगभस्तीनिव सूर्यस्य प्रतिजग्राह वीर्यवान् ॥६-१०५-५॥",
  "ततः शरसहस्राणि क्षिप्रहस्तो निशाचरः ।\nनिजघानोरसि क्रुद्धो राघवस्य महात्मनः ॥६-१०५-६॥",
  "स शोणितसमादिग्धः समरे लक्ष्मणाग्रजः ।\nदृष्टः फुल्ल इवारण्ये सुमहान् किंशुकद्रुमः ॥६-१०५-७॥",
  "शराभिघातसंरब्धः सोऽभिजग्राह सायकान् ।\nकाकुत्स्थः सुमहातेजा युगान्तादित्यवर्चसः ॥६-१०५-८॥",
  "ततोऽन्योन्यं सुसंरब्धौ तावुभौ रामरावणौ ।\nशरान्धकारे समरे नोपलक्षयतां तदा ॥६-१०५-९॥",
  "ततः क्रोधसमाविष्टो रामो दशरथात्मजः ।\nउवाच रावणं वीरः प्रहस्य परुषं वचः ॥६-१०५-१०॥",
  "मम भार्या जनस्थानादज्ञानाद् राक्षसाधम ।\nहृता ते विवशा यस्मात् तस्मात् त्वं नासि वीर्यवान् ॥६-१०५-११॥",
  "मया विरहितां दीनां वर्तमानां महावने ।\nवैदेहीं प्रसभं हृत्वा शूरोऽहमिति मन्यसे ॥६-१०५-१२॥",
  "स्त्रीषु शूर विनाथासु परदाराभिमर्शनम् ।\nकृत्वा कापुरुषं कर्म शूरोऽहमिति मन्यसे ॥६-१०५-१३॥",
  "भिन्नमर्याद निर्लज्ज चारित्रेष्वनवस्थित ।\nदर्पान्मृत्युमुपादाय शूरोऽहमिति मन्यसे ॥६-१०५-१४॥",
  "शूरेण धनदभ्रात्रा बलैः समुदितेन च ।\nश्लाघनीयं महत्कर्म यशस्यं च कृतं त्वया ॥६-१०५-१५॥",
  "उत्सेकेनाभिपन्नस्य गर्हितस्याहितस्य च ।\nकर्मणः प्राप्नुहीदानीं तस्याद्य सुमहत् फलम् ॥६-१०५-१६॥",
  "शूरोऽहमिति चात्मानमवगच्छसि दुर्मते ।\nनैव लज्जास्ति ते सीतां चौरवद् व्यपकर्षतः ॥६-१०५-१७॥",
  "यदि मत्संनिधौ सीता धर्षिता स्यात् त्वया बलात् ।\nभ्रातरं तु खरं पश्येस्तदा मत्सायकैर्हतः ॥६-१०५-१८॥",
  "दिष्ट्यासि मम मन्दात्मंश्चक्षुर्विषयमागतः ।\nअद्य त्वां सायकैस्तीक्ष्णैर्नयामि यमसादनम् ॥६-१०५-१९॥",
  "अद्य ते मच्छरैश्छिन्नं शिरो ज्वलितकुण्डलम् ।\nक्रव्यादा व्यपकर्षन्तु विकीर्णं रणपांसुषु ॥६-१०५-२०॥",
  "निपत्योरसि गृध्रास्ते क्षितौ क्षिप्तस्य रावण ।\nपिबन्तु रुधिरं तर्षाद् बाणशल्यान्तरोत्थितम् ॥६-१०५-२१॥",
  "अद्य मद्बाणभिन्नस्य गतासोः पतितस्य ते ।\nकर्षन् त्वन्त्राणि पतगा गरुत्मन्त इवोरगान् ॥६-१०५-२२॥",
  "इत्येवं स वदन् वीरो रामः शत्रुनिबर्हणः ।\nराक्षसेन्द्रं समीपस्थं शरवर्षैरवाकिरत् ॥६-१०५-२३॥",
  "बभूव द्विगुणं वीर्यं बलं हर्षश्च संयुगे ।\nरामस्यास्त्रबलं चैव शत्रोर्निधनकांक्षिणः ॥६-१०५-२४॥",
  "प्रादुर्बभूवुरस्त्राणि सर्वाणि विदितात्मनः ।\nप्रहर्षाच्च महातेजाः शीघ्रहस्ततरोऽभवत् ॥६-१०५-२५॥",
  "शुभान्येतानि चिह्नानि विज्ञायात्मगतानि सः ।\nभूय एवार्दयद् रामो रावणं राक्षसान्तकृत् ॥६-१०५-२६॥",
  "हरीणां चाश्मनिकरैः शरवर्षैश्च राघवात् ।\nहन्यमानो दशग्रीवो विघूर्णहृदयोऽभवत् ॥६-१०५-२७॥",
  "यदा च शस्त्रं नारेभे न चकर्ष शरासनम् ।\nनास्य प्रत्यकरोद् वीर्यं विक्लवेनान्तरात्मना ॥६-१०५-२८॥",
  "क्षिप्ताश्चाशु शरास्तेन शस्त्राणि विविधानि च ।\nमरणार्थाय वर्तन्ते मृत्युकालोऽभ्यवर्तत ॥६-१०५-२९॥",
  "सूतस्तु रथनेतास्य तदवस्थं निरीक्ष्य तम् ।\nशनैर्युद्धादसम्भ्रान्तो रथं तस्यापवाहयत् ॥६-१०५-३०॥",
  "रथं च तस्याथ जवेन सारथिर्निवार्य भीमं जलदस्वनं तदा ।\nजगाम भीत्या समरान्महीपतिं निरस्तवीर्यं पतितं समीक्ष्य ॥६-१०५-३१॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे दशग्रीवविघूर्णनम् नाम पञ्चाधिकशततमः सर्गः ॥६-१०५॥"
]