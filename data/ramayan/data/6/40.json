[
  "श्रीमद्वाल्मीकीयरामायणे युद्धकाण्डे रावणसुग्रीवनियुद्धम् नाम चत्वारिंशः सर्गः ॥६-४०॥",
  "ततो रामः सुवेलाग्रं योजनद्वयमण्डलम् ।\nउपारोहत् ससुग्रीवो हरियूथैः समन्वितः ॥६-४०-१॥",
  "स्थित्वा मुहूर्तं तत्रैव दिशो दश विलोकयन् ।\nत्रिकूटशिखरे रम्ये निर्मितां विश्वकर्मणा ॥६-४०-२॥",
  "ददर्श लङ्कां सुन्यस्तां रम्यकाननशोभिताम् ।\nतस्य गोपुरशृङ्गस्थं राक्षसेन्द्रं दुरासदम् ॥६-४०-३॥",
  "श्वेतचामरपर्यन्तं विजयच्छत्रशोभितम् ।\nरक्तचन्दनसंलिप्तं रत्नाभरणभूषितम् ॥६-४०-४॥",
  "नीलजीमूतसंकाशं हेमसंछादिताम्बरम् ।\nऐरावतविषाणाग्रैरुत्कृष्टकिणवक्षसम् ॥६-४०-५॥",
  "शशलोहितरागेण संवीतं रक्तवाससा ।\nसंध्यातपेन संछन्नं मेघराशिमिवाम्बरे ॥६-४०-६॥",
  "पश्यतां वानरेन्द्राणां राघवस्यापि पश्यतः ।\nदर्शनाद् राक्षसेन्द्रस्य सुग्रीवः सहसोत्थितः ॥६-४०-७॥",
  "क्रोधवेगेन संयुक्तः सत्त्वेन च बलेन च ।\nअचलाग्रादथोत्थाय पुप्लुवे गोपुरस्थले ॥६-४०-८॥",
  "स्थित्वा मुहूर्तं सम्प्रेक्ष्य निर्भयेनान्तरात्मना ।\nतृणीकृत्य च तद् रक्षः सोऽब्रवीत् परुषं वचः ॥६-४०-९॥",
  "लोकनाथस्य रामस्य सखा दासोऽस्मि राक्षस ।\nन मया मोक्ष्यसेऽद्य त्वं पार्थिवेन्द्रस्य तेजसा ॥६-४०-१०॥",
  "इत्युक्त्वा सहसोत्पत्य पुप्लुवे तस्य चोपरि ।\nआकृष्य मुकुटं चित्रं पातयामास तद् भुवि ॥६-४०-११॥",
  "समीक्ष्य तूर्णमायान्तं बभाषे तं निशाचरः ।\nसुग्रीवस्त्वं परोक्षं मे हीनग्रीवो भविष्यसि ॥६-४०-१२॥",
  "इत्युक्त्वोत्थाय तं क्षिप्रं बाहुभ्यामाक्षिपत् तले ।\nकन्दुवत् स समुत्थाय बाहुभ्यामाक्षिपद्धरिः ॥६-४०-१३॥",
  "परस्परं स्वेदविदिग्धगात्रौ परस्परं शोणितरक्तदेहौ ।\nपरस्परं श्लिष्टनिरुद्धचेष्टौ परस्परं शाल्मलिकिंशुकाविव ॥६-४०-१४॥",
  "मुष्टिप्रहारैश्च तलप्रहारैररत्निघातैश्च कराग्रघातैः ।\nतौ चक्रतुर्युद्धमसह्यरूपं महाबलौ राक्षसवानरेन्द्रौ ॥६-४०-१५॥",
  "कृत्वा नियुद्धं भृशमुग्रवेगौ कालं चिरं गोपुरवेदिमध्ये ।\nउत्क्षिप्य चोत्क्षिप्य विनम्य देहौ पादक्रमाद् गोपुरवेदिलग्नौ ॥६-४०-१६॥",
  "अन्योन्यमापीड्य विलग्नदेहौ तौ पेततुः सालनिखातमध्ये ।\nउत्पेततुर्भूमितलं स्पृशन्तौ स्थित्वा मुहूर्तं त्वभिनिःश्वसन्तौ ॥६-४०-१७॥",
  "आलिङ्ग्य चालिङ्ग्य च बाहुयोक्त्रैः संयोजयामासतुराहवे तौ ।\nसंरम्भशिक्षाबलसम्प्रयुक्तौ सुचेरतुः सम्प्रति युद्धमार्गैः ॥६-४०-१८॥",
  "शार्दूलसिंहाविव जातदंष्ट्रौ गजेन्द्रपोताविव सम्प्रयुक्तौ ।\nसंहत्य संवेद्य च तौ कराभ्यां तौ पेततुर्वै युगपद् धरायाम् ॥६-४०-१९॥",
  "उद्यम्य चान्योन्यमधिक्षिपन्तौ संचक्रमाते बहु युद्धमार्गे ।\nव्यायामशिक्षाबलसम्प्रयुक्तौ क्लमं न तौ जग्मतुराशु वीरौ ॥६-४०-२०॥",
  "बाहूत्तमैर्वारणवारणाभैर्निवारयन्तौ परवारणाभौ ।\nचिरेण कालेन भृशं प्रयुद्धौ संचेरतुर्मण्डलमार्गमाशु ॥६-४०-२१॥",
  "तौ परस्परमासाद्य यत्तावन्योन्यसूदने ।\nमार्जाराविव भक्षार्थेऽवतस्थाते मुहुर्मुहुः ॥६-४०-२२॥",
  "मण्डलानि विचित्राणि स्थानानि विविधानि च ।\nगोमूत्रकाणि चित्राणि गतप्रत्यागतानि च ॥६-४०-२३॥",
  "तिरश्चीनगतान्येव तथा वक्रगतानि च ।\nपरिमोक्षं प्रहाराणां वर्जनं परिधावनम् ॥६-४०-२४॥",
  "अभिद्रवणमाप्लावमवस्थानं सविग्रहम् ।\nपरावृत्तमपावृत्तमपद्रुतमवप्लुतम् ॥६-४०-२५॥",
  "उपन्यस्तमपन्यस्तं युद्धमार्गविशारदौ ।\nतौ विचेरतुरन्योन्यं वानरेन्द्रश्च रावणः ॥६-४०-२६॥",
  "एतस्मिन्नन्तरे रक्षो मायाबलमथात्मनः ।\nआरब्धुमुपसम्पेदे ज्ञात्वा तं वानराधिपः ॥६-४०-२७॥",
  "उत्पपात तदाऽऽकाशं जितकाशी जितक्लमः ।\nरावणः स्थित एवात्र हरिराजेन वञ्चितः ॥६-४०-२८॥",
  "अथ हरिवरनाथः प्राप्तसंग्रामकीर्तिर्निशिचरपतिमाजौ योजयित्वा श्रमेण ।\nगगनमतिविशालं लङ्घयित्वार्कसूनुर्हरिगणबलमध्ये रामपार्श्वं जगाम ॥६-४०-२९॥",
  "इति स सवितृसूनुस्तत्र तत् कर्म कृत्वा पवनगतिरनीकं प्राविशत् सम्प्रहृष्टः ।\nरघुवरनृपसूनोर्वर्धयन् युद्धहर्षं तरुमृगगणमुख्यैः पूज्यमानो हरीन्द्रः ॥६-४०-३०॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे चत्वारिंशः सर्गः ॥६-४०॥"
]