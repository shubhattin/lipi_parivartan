[
  "अथ श्रीमद्वाल्मीकीयरामायणे युद्धकाण्डे पौलस्त्यवधः नाम एकादशाधिकशततमः सर्गः ॥६-१११॥",
  "अथ संस्मारयामास मातली राघवं तदा ।\nअजानन्निव किं वीर त्वमेनमनुवर्तसे ॥६-१११-१॥",
  "विसृजास्मै वधाय त्वमस्त्रं पैतामहं प्रभो ।\nविनाशकालः कथितो यः सुरैः सोऽद्य वर्तते ॥६-१११-२॥",
  "ततः संस्मारितो रामस्तेन वाक्येन मातलेः ।\nजग्राह स शरं दीप्तं निःश्वसन्तमिवोरगम् ॥६-१११-३॥",
  "यं तस्मै प्रथमं प्रादादगस्त्यो भगवानृषिः ।\nब्रह्मदत्तं महद् बाणममोघं युधि वीर्यवान् ॥६-१११-४॥",
  "ब्रह्मणा निर्मितं पूर्वमिन्द्रार्थममितौजसा ।\nदत्तं सुरपतेः पूर्वं त्रिलोकजयकांक्षिणः ॥६-१११-५॥",
  "यस्य वाजेषु पवनः फले पावकभास्करौ ।\nशरीरमाकाशमयं गौरवे मेरुमन्दरौ ॥६-१११-६॥",
  "जाज्वल्यमानं वपुषा सुपुङ्खं हेमभूषितम् ।\nतेजसा सर्वभूतानां कृतं भास्करवर्चसम् ॥६-१११-७॥",
  "सधूममिव कालाग्निं दीप्तमाशीविषोपमम् ।\nनरनागाश्ववृन्दानां भेदनं क्षिप्रकारिणम् ॥६-१११-८॥",
  "द्वाराणां परिघाणां च गिरीणां चापि भेदनम् ।\nनानारुधिरदिग्धाङ्गं मेदोदिग्धं सुदारुणम् ॥६-१११-९॥",
  "वज्रसारं महानादं नानासमितिदारुणम् ।\nसर्ववित्रासनं भीमं श्वसन्तमिव पन्नगम् ॥६-१११-१०॥",
  "कङ्कगृध्रबकानां च गोमायुगणरक्षसाम् ।\nनित्यभक्षप्रदं युद्धे यमरूपं भयावहम् ॥६-१११-११॥",
  "नन्दनं वानरेन्द्राणां रक्षसामवसादनम् ।\nवाजितं विविधैर्वाजैश्चारुचित्रैर्गरुत्मतः ॥६-१११-१२॥",
  "तमुत्तमेषुं लोकानामिक्ष्वाकुभयनाशनम् ।\nद्विषतां कीर्तिहरणं प्रहर्षकरमात्मनः ॥६-१११-१३॥",
  "अभिमन्त्र्य ततो रामस्तं महेषुं महाबलः ।\nवेदप्रोक्तेन विधिना संदधे कार्मुके बली ॥६-१११-१४॥",
  "तस्मिन् संधीयमाने तु राघवेण शरोत्तमे ।\nसर्वभूतानि संत्रेसुश्चचाल च वसुंधरा ॥६-१११-१५॥",
  "स रावणाय संक्रुद्धो भृशमायम्य कार्मुकम् ।\nचिक्षेप परमायत्तः शरं मर्मविदारणम् ॥६-१११-१६॥",
  "स वज्र इव दुर्धर्षो वज्रिबाहुविसर्जितः ।\nकृतान्त इव चावार्यो न्यपतद् रावणोरसि ॥६-१११-१७॥",
  "स विसृष्टो महावेगः शरीरान्तकरः परः ।\nबिभेद हृदयं तस्य रावणस्य दुरात्मनः ॥६-१११-१८॥",
  "रुधिराक्तः स वेगेन शरीरान्तकरः शरः ।\nरावणस्य हरन् प्राणान् विवेश धरणीतलम् ॥६-१११-१९॥",
  "स शरो रावणं हत्वा रुधिरार्द्रकृतच्छविः ।\nकृतकर्मा निभृतवत् स तूणीं पुनराविशत् ॥६-१११-२०॥",
  "तस्य हस्ताद्धतस्याशु कार्मुकं तत् ससायकम् ।\nनिपपात सह प्राणैर्भ्रश्यमानस्य जीवितात् ॥६-१११-२१॥",
  "गतासुर्भीमवेगस्तु नैर्ऋतेन्द्रो महाद्युतिः ।\nपपात स्यन्दनाद् भूमौ वृत्रो वज्रहतो यथा ॥६-१११-२२॥",
  "तं दृष्ट्वा पतितं भूमौ हतशेषा निशाचराः ।\nहतनाथा भयत्रस्ताः सर्वतः सम्प्रदुद्रुवुः ॥६-१११-२३॥",
  "नर्दन्तश्चाभिपेतुस्तान् वानरा द्रुमयोधिनः ।\nदशग्रीववधं दृष्ट्वा वानरा जितकाशिनः ॥६-१११-२४॥",
  "अर्दिता वानरैर्हृष्टैर्लङ्कामभ्यपतन् भयात् ।\nहताश्रयत्वात् करुणैर्बाष्पप्रस्रवणैर्मुखैः ॥६-१११-२५॥",
  "ततो विनेदुः संहृष्टा वानरा जितकाशिनः ।\nवदन्तो राघवजयं रावणस्य च तद्वधम् ॥६-१११-२६॥",
  "अथान्तरिक्षे व्यनदत् सौम्यस्त्रिदशदुन्दुभिः ।\nदिव्यगन्धवहस्तत्र मारुतः सुसुखो ववौ ॥६-१११-२७॥",
  "निपपातान्तरिक्षाच्च पुष्पवृष्टिस्तदा भुवि ।\nकिरन्ती राघवरथं दुरावापा मनोहरा ॥६-१११-२८॥",
  "राघवस्तवसंयुक्ता गगने च विशुश्रुवे ।\nसाधुसाध्विति वागग्र्या देवतानां महात्मनाम् ॥६-१११-२९॥",
  "आविवेश महान् हर्षो देवानां चारणैः सह ।\nरावणे निहते रौद्रे सर्वलोकभयंकरे ॥६-१११-३०॥",
  "ततः सकामं सुग्रीवमङ्गदं च विभीषणम् ।\nचकार राघवः प्रीतो हत्वा राक्षसपुंगवम् ॥६-१११-३१॥",
  "ततः प्रजग्मुः प्रशमं मरुद्गणा दिशः प्रसेदुर्विमलं नभोऽभवत् ।\nमही चकम्पे न च मारुतो ववौ स्थिरप्रभश्चाप्यभवद् दिवाकरः ॥६-१११-३२॥",
  "ततस्तु सुग्रीवविभीषणाङ्गदाः सुहृद्विशिष्टाः सहलक्ष्मणस्तदा ।\nसमेत्य हृष्टा विजयेन राघवं रणेऽभिरामं विधिनाभ्यपूजयन् ॥६-१११-३३॥",
  "स तु निहतरिपुः स्थिरप्रतिज्ञः स्वजनबलाभिवृतो रणे बभूव ।\nरघुकुलनृपनन्दनो महौजास्त्रिदशगणैरभिसंवृतो महेन्द्रः ॥६-१११-३४॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे पौलस्त्यवधः नाम एकादशाधिकशततमः सर्गः ॥६-१११॥"
]