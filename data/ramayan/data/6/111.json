[
  "श्रीमद्वाल्मीकीयरामायणे युद्धकाण्डे पौलस्त्यवधः नाम एकादशाधिकशततमः सर्गः ॥६-१११॥",
  "तासां विलपमानानां तदा राक्षसयोषिताम् ।\nज्येष्ठपत्नी प्रिया दीना भर्तारं समुदैक्षत ॥६-१११-१॥",
  "दशग्रीवं हतं दृष्ट्वा रामेणाचिन्त्यकर्मणा ।\nपतिं मन्दोदरी तत्र कृपणा पर्यदेवयत् ॥६-१११-२॥",
  "ननु नाम महाबाहो तव वैश्रवणानुज ।\nक्रुद्धस्य प्रमुखे स्थातुं त्रस्यत्यपि पुरंदरः ॥६-१११-३॥",
  "ऋषयश्च महान्तोऽपि गन्धर्वाश्च यशस्विनः ।\nननु नाम तवोद्वेगाच्चारणाश्च दिशो गताः ॥६-१११-४॥",
  "स त्वं मानुषमात्रेण रामेण युधि निर्जितः ।\nन व्यपत्रपसे राजन् किमिदं राक्षसेश्वर ॥६-१११-५॥",
  "कथं त्रैलोक्यमाक्रम्य श्रिया वीर्येण चान्वितम् ।\nअविषह्यं जघान त्वां मानुषो वनगोचरः ॥६-१११-६॥",
  "मानुषाणामविषये चरतः कामरूपिणः ।\nविनाशस्तव रामेण संयुगे नोपपद्यते ॥६-१११-७॥",
  "न चैतत् कर्म रामस्य श्रद्दधामि चमूमुखे ।\nसर्वतः समुपेतस्य तव तेनाभिमर्षणम् ॥६-१११-८॥",
  "अथवा रामरूपेण कृतान्तः स्वयमागतः ।\nमायां तव विनाशाय विधायाप्रतितर्किताम् ॥६-१११-९॥",
  "अथवा वासवेन त्वं धर्षितोऽसि महाबल ।\nवासवस्य तु का शक्तिस्त्वां द्रष्टुमपि संयुगे ॥६-१११-१०॥",
  "महाबलं महावीर्यं देवशत्रुं महौजसम् ।\nव्यक्तमेष महायोगी परमात्मा सनातनः ॥६-१११-११॥",
  "अनादिमध्यनिधनो महतः परमो महान् ।\nतमसः परमो धाता शङ्खचक्रगदाधरः ॥६-१११-१२॥",
  "श्रीवत्सवक्षा नित्यश्रीरजय्यः शाश्वतो ध्रुवः ।\nमानुषं रूपमास्थाय विष्णुः सत्यपराक्रमः ॥६-१११-१३॥",
  "सर्वैः परिवृतो देवैर्वानरत्वमुपागतैः ।\nसर्वलोकेश्वरः श्रीमाँल्लोकानां हितकाम्यया ॥६-१११-१४॥",
  "स राक्षसपरीवारं देवशत्रुं भयावहम् ।\nइन्द्रियाणि पुरा जित्वा जितं त्रिभुवनं त्वया ॥६-१११-१५॥",
  "स्मरद्भिरिव तद् वैरमिन्द्रियैरेव निर्जितः ।\nयदैव हि जनस्थाने राक्षसैर्बहुभिर्वृतः ॥६-१११-१६॥",
  "खरस्तु निहतो भ्राता तदा रामो न मानुषः ।\nयदैव नगरीं लङ्कां दुष्प्रवेशां सुरैरपि ॥६-१११-१७॥",
  "प्रविष्टो हनुमान् वीर्यात् तदैव व्यथिता वयम् ।\nक्रियतामविरोधश्च राघवेणेति यन्मया ॥६-१११-१८॥",
  "उच्यमानो न गृह्णासि तस्येयं व्युष्टिरागता ।\nअकस्माच्चाभिकामोऽसि सीतां राक्षसपुङ्गव ॥६-१११-१९॥",
  "ऐश्वर्यस्य विनाशाय देहस्य स्वजनस्य च ।\nअरुन्धत्या विशिष्टां तां रोहिण्याश्चापि दुर्मते ॥६-१११-२०॥",
  "सीतां धर्षयता मान्यां त्वया ह्यसदृशं कृतम् ।\nवसुधाया हि वसुधां श्रियाः श्रीं भर्तृवत्सलाम् ॥६-१११-२१॥",
  "सीतां सर्वानवद्याङ्गीमरण्ये विजने शुभाम् ।\nआनयित्वा तु तां दीनां छद्मनाऽऽत्मस्वदूषणम् ॥६-१११-२२॥",
  "अप्राप्य तं चैव कामं मैथिलीसंगमे कृतम् ।\nपतिव्रतायास्तपसा नूनं दग्धोऽसि मे प्रभो ॥६-१११-२३॥",
  "तदैव यन्न दग्धस्त्वं धर्षयंस्तनुमध्यमाम् ।\nदेवा बिभ्यति ते सर्वे सेन्द्राः साग्निपुरोगमाः ॥६-१११-२४॥",
  "अवश्यमेव लभते फलं पापस्य कर्मणः ।\nभर्तः पर्यागते काले कर्ता नास्त्यत्र संशयः ॥६-१११-२५॥",
  "शुभकृच्छुभमाप्नोति पापकृत् पापमश्नुते ।\nविभीषणः सुखं प्राप्तस्त्वं प्राप्तः पापमीदृशम् ॥६-१११-२६॥",
  "सन्त्यन्याः प्रमदास्तुभ्यं रूपेणाभ्यधिकास्ततः ।\nअनङ्गवशमापन्नस्त्वं तु मोहान्न बुद्ध्यसे ॥६-१११-२७॥",
  "न कुलेन न रूपेण न दाक्षिण्येन मैथिली ।\nमयाधिका वा तुल्या वा तत् तु मोहान्न बुद्ध्यसे ॥६-१११-२८॥",
  "सर्वदा सर्वभूतानां नास्ति मृत्युरलक्षणः ।\nतव तद्वदयं मृत्युर्मैथिलीकृतलक्षणः ॥६-१११-२९॥",
  "सीतानिमित्तजो मृत्युस्त्वया दूरादुपाहृतः ।\nमैथिली सह रामेण विशोका विहरिष्यति ॥६-१११-३०॥",
  "अल्पपुण्या त्वहं घोरे पतिता शोकसागरे ।\nकैलासे मन्दरे मेरौ तथा चैत्ररथे वने ॥६-१११-३१॥",
  "देवोद्यानेषु सर्वेषु विहृत्य सहिता त्वया ।\nविमानेनानुरूपेण या याम्यतुलया श्रिया ॥६-१११-३२॥",
  "पश्यन्ती विविधान् देशांस्तांस्तांश्चित्रस्रगम्बरा ।\nभ्रंशिता कामभोगेभ्यः सास्मि वीर वधात् तव ॥६-१११-३३॥",
  "सैवान्येवास्मि संवृत्ता धिग्राज्ञां चञ्चलां श्रियम् ।\nहा राजन् सुकुमारं ते सुभ्रु सुत्वक्समुन्नसम् ॥६-१११-३४॥",
  "कान्तिश्रीद्युतिभिस्तुल्यमिन्दुपद्मदिवाकरैः ।\nकिरीटकूटोज्ज्वलितं ताम्रास्यं दीप्तकुण्डलम् ॥६-१११-३५॥",
  "मदव्याकुललोलाक्षं भूत्वा यत्पानभूमिषु ।\nविविधस्रग्धरं चारु वल्गुस्मितकथं शुभम् ॥६-१११-३६॥",
  "तदेवाद्य तवैवं हि वक्त्रं न भ्राजते प्रभो ।\nरामसायकनिर्भिन्नं रक्तं रुधिरविस्रवैः ॥६-१११-३७॥",
  "विशीर्णमेदोमस्तिष्कं रूक्षं स्यन्दनरेणुभिः ।\nहा पश्चिमा मे सम्प्राप्ता दशा वैधव्यदायिनी ॥६-१११-३८॥",
  "या मयाऽऽसीन्न सम्बुद्धा कदाचिदपि मन्दया ।\nपिता दानवराजो मे भर्ता मे राक्षसेश्वरः ॥६-१११-३९॥",
  "पुत्रो मे शक्रनिर्जेता इत्यहं गर्विता भृशम् ।\nदृप्तारिमथनाः क्रूराः प्रख्यातबलपौरुषाः ॥६-१११-४०॥",
  "अकुतश्चिद्भया नाथा ममेत्यासीन्मतिर्ध्रुवा ।\nतेषामेवंप्रभावाणां युष्माकं राक्षसर्षभाः ॥६-१११-४१॥",
  "कथं भयमसम्बुद्धं मानुषादिदमागतम् ।\nस्निग्धेन्द्रनीलनीलं तु प्रांशुशैलोपमं महत् ॥६-१११-४२॥",
  "केयूराङ्गदवैदूर्यमुक्ताहारस्रगुज्ज्वलम् ।\nकान्तं विहारेष्वधिकं दीप्तं संग्रामभूमिषु ॥६-१११-४३॥",
  "भात्याभरणभाभिर्यद् विद्युद्भिरिव तोयदः ।\nतदेवाद्य शरीरं ते तीक्ष्णैर्नैकशरैश्चितम् ॥६-१११-४४॥",
  "पुनर्दुर्लभसंस्पर्शं परिष्वक्तुं न शक्यते ।\nश्वाविधः शललैर्यद्वद् बाणैर्लग्नैर्निरन्तरम् ॥६-१११-४५॥",
  "स्वर्पितैर्मर्मसु भृशं संछिन्नस्नायुबन्धनम् ।\nक्षितौ निपतितं राजन् श्यामं वै रुधिरच्छवि ॥६-१११-४६॥",
  "वज्रप्रहाराभिहतो विकीर्ण इव पर्वतः ।\nहा स्वप्नः सत्यमेवेदं त्वं रामेण कथं हतः ॥६-१११-४७॥",
  "त्वं मृत्योरपि मृत्युः स्याः कथं मृत्युवशं गतः ।\nत्रैलोक्यवसुभोक्तारं त्रैलोक्योद्वेगदं महत् ॥६-१११-४८॥",
  "जेतारं लोकपालानां क्षेप्तारं शंकरस्य च ।\nदृप्तानां निग्रहीतारमाविष्कृतपराक्रमम् ॥६-१११-४९॥",
  "लोकक्षोभयितारं च साधुभूतविदारणम् ।\nओजसा दृप्तवाक्यानां वक्तारं रिपुसंनिधौ ॥६-१११-५०॥",
  "स्वयूथभृत्यगोप्तारं हन्तारं भीमकर्मणाम् ।\nहन्तारं दानवेन्द्राणां यक्षाणां च सहस्रशः ॥६-१११-५१॥",
  "निवातकवचानां तु निग्रहीतारमाहवे ।\nनैकयज्ञविलोप्तारं त्रातारं स्वजनस्य च ॥६-१११-५२॥",
  "धर्मव्यवस्थाभेत्तारं मायास्रष्टारमाहवे ।\nदेवासुरनृकन्यानामाहर्तारं ततस्ततः ॥६-१११-५३॥",
  "शत्रुस्त्रीशोकदातारं नेतारं स्वजनस्य च ।\nलङ्काद्वीपस्य गोप्तारं कर्तारं भीमकर्मणाम् ॥६-१११-५४॥",
  "अस्माकं कामभोगानां दातारं रथिनां वरम् ।\nएवंप्रभावं भर्तारं दृष्ट्वा रामेण पातितम् ॥६-१११-५५॥",
  "स्थिरास्मि या देहमिमं धारयामि हतप्रिया ।\nशयनेषु महार्हेषु शयित्वा राक्षसेश्वर ॥६-१११-५६॥",
  "इह कस्मात् प्रसुप्तोऽसि धरण्यां रेणुगुण्ठितः ।\nयदा मे तनयः शस्तो लक्ष्मणेनेन्द्रजिद् युधि ॥६-१११-५७॥",
  "तदा त्वभिहता तीव्रमद्य त्वस्मिन् निपातिता ।\nसाहं बन्धुजनैर्हीना हीना नाथेन च त्वया ॥६-१११-५८॥",
  "विहीना कामभोगैश्च शोचिष्ये शाश्वतीः समाः ।\nप्रपन्नो दीर्घमध्वानं राजन्नद्य सुदुर्गमम् ॥६-१११-५९॥",
  "नय मामपि दुःखार्तां न वर्तिष्ये त्वया विना ।\nकस्मात् त्वं मां विहायेह कृपणां गन्तुमिच्छसि ॥६-१११-६०॥",
  "दीनां विलपतीं मन्दां किं च मां नाभिभाषसे ।\nदृष्ट्वा न खल्वभिक्रुद्धो मामिहानवगुण्ठिताम् ॥६-१११-६१॥",
  "निर्गतां नगरद्वारात् पद्भ्यामेवागतां प्रभो ।\nपश्येष्टदार दारांस्ते भ्रष्टलज्जावगुण्ठनान् ॥६-१११-६२॥",
  "बहिर्निष्पतितान् सर्वान् कथं दृष्ट्वा न कुप्यसि ।\nअयं क्रीडासहायस्तेऽनाथो लालप्यते जनः ॥६-१११-६३॥",
  "न चैनमाश्वासयसि किं वा न बहुमन्यसे ।\nयास्त्वया विधवा राजन् कृता नैकाः कुलस्त्रियः ॥६-१११-६४॥",
  "पतिव्रता धर्मरता गुरुशुश्रूषणे रताः ।\nताभिः शोकाभितप्ताभिः शप्तः परवशं गतः ॥६-१११-६५॥",
  "त्वया विप्रकृताभिश्च तदा शप्तस्तदागतम् ।\nप्रवादः सत्यमेवायं त्वां प्रति प्रायशो नृप ॥६-१११-६६॥",
  "पतिव्रतानां नाकस्मात् पतन्त्यश्रूणि भूतले ।\nकथं च नाम ते राजँल्लोकानाक्रम्य तेजसा ॥६-१११-६७॥",
  "नारीचौर्यमिदं क्षुद्रं कृतं शौण्डीर्यमानिना ।\nअपनीयाश्रमाद् रामं यन्मृगच्छद्मना त्वया ॥६-१११-६८॥",
  "आनीता रामपत्नी सा अपनीय च लक्ष्मणम् ।\nकातर्यं च न ते युद्धे कदाचित् संस्मराम्यहम् ॥६-१११-६९॥",
  "तत् तु भाग्यविपर्यासान्नूनं ते पक्वलक्षणम् ।\nअतीतानागतार्थज्ञो वर्तमानविचक्षणः ॥६-१११-७०॥",
  "मैथिलीमाहृतां दृष्ट्वा ध्यात्वा निःश्वस्य चायतम् ।\nसत्यवाक् स महाबाहो देवरो मे यदब्रवीत् ॥६-१११-७१॥",
  "अयं राक्षसमुख्यानां विनाशः प्रत्युपस्थितः ।\nकामक्रोधसमुत्थेन व्यसनेन प्रसङ्गिना ॥६-१११-७२॥",
  "निवृत्तस्त्वत्कृतेनार्थः सोऽयं मूलहरो महान् ।\nत्वया कृतमिदं सर्वमनाथं राक्षसं कुलम् ॥६-१११-७३॥",
  "नहि त्वं शोचितव्यो मे प्रख्यातबलपौरुषः ।\nस्त्रीस्वभावात् तु मे बुद्धिः कारुण्ये परिवर्तते ॥६-१११-७४॥",
  "सुकृतं दुष्कृतं च त्वं गृहीत्वा स्वां गतिं गतः ।\nआत्मानमनुशोचामि त्वद्विनाशेन दुःखिताम् ॥६-१११-७५॥",
  "सुहृदां हितकामानां न श्रुतं वचनं त्वया ।\nभ्रातॄणां चैव कात्स्र्न्येन हितमुक्तं दशानन ॥६-१११-७६॥",
  "हेत्वर्थयुक्तं विधिवच्छ्रेयस्करमदारुणम् ।\nविभीषणेनाभिहितं न कृतं हेतुमत् त्वया ॥६-१११-७७॥",
  "मारीचकुम्भकर्णाभ्यां वाक्यं मम पितुस्तथा ।\nन कृतं वीर्यमत्तेन तस्येदं फलमीदृशम् ॥६-१११-७८॥",
  "नीलजीमूतसंकाश पीताम्बर शुभाङ्गद ।\nस्वगात्राणि विनिक्षिप्य किं शेषे रुधिरावृतः ॥६-१११-७९॥",
  "प्रसुप्त इव शोकार्तां किं मां न प्रतिभाषसे ।\nमहावीर्यस्य दक्षस्य संयुगेष्वपलायिनः ॥६-१११-८०॥",
  "यातुधानस्य दौहित्रीं किं मां न प्रतिभाषसे ।\nउत्तिष्ठोत्तिष्ठ किं शेषे नवे परिभवे कृते ॥६-१११-८१॥",
  "अद्य वै निर्भया लङ्कां प्रविष्टाः सूर्यरश्मयः ।\nयेन सूदयसे शत्रून् समरे सूर्यवर्चसा ॥६-१११-८२॥",
  "वज्रं वज्रधरस्येव सोऽयं ते सततार्चितः ।\nरणे बहुप्रहरणो हेमजालपरिष्कृतः ॥६-१११-८३॥",
  "परिघो व्यवकीर्णस्ते बाणैश्छिन्नः सहस्रधा ।\nप्रियामिवोपसंगृह्य किं शेषे रणमेदिनीम् ॥६-१११-८४॥",
  "अप्रियामिव कस्माच्च मां नेच्छस्यभिभाषितुम् ।\nधिगस्तु हृदयं यस्या ममेदं न सहस्रधा ॥६-१११-८५॥",
  "त्वयि पञ्चत्वमापन्ने फलते शोकपीडितम् ।\nइत्येवं विलपन्ती सा बाष्पपर्याकुलेक्षणा ॥६-१११-८६॥",
  "स्नेहोपस्कन्नहृदया तदा मोहमुपागमत् ।\nकश्मलाभिहता सन्ना बभौ सा रावणोरसि ॥६-१११-८७॥",
  "संध्यानुरक्ते जलदे दीप्ता विद्युदिवोज्ज्वला ।\nतथागतां समुत्थाप्य सपत्न्यस्तां भृशातुराः ॥६-१११-८८॥",
  "पर्यवस्थापयामासू रुदत्यो रुदतीं भृशम् ।\nकिं ते न विदिता देवि लोकानां स्थितिरध्रुवा ॥६-१११-८९॥",
  "दशाविभागपर्याये राज्ञां वै चञ्चलाः श्रियः ।\nइत्येवमुच्यमाना सा सशब्दं प्ररुरोद ह ॥६-१११-९०॥",
  "स्नपयन्ती तदास्रेण स्तनौ वक्त्रं सुनिर्मलम् ।\nएतस्मिन्नन्तरे रामो विभीषणमुवाच ह ॥६-१११-९१॥",
  "संस्कारः क्रियतां भ्रातुः स्त्रीगणः परिसान्त्व्यताम् ।\nतमुवाच ततो धीमान् विभीषण इदं वचः ॥६-१११-९२॥",
  "विमृश्य बुद्ध्या प्रश्रितं धर्मार्थसहितं हितम् ।\nत्यक्तधर्मव्रतं क्रूरं नृशंसमनृतं तथा ॥६-१११-९३॥",
  "नाहमर्हामि संस्कर्तुं परदाराभिमर्शनम् ।\nभ्रातृरूपो हि मे शत्रुरेष सर्वाहिते रतः ॥६-१११-९४॥",
  "रावणो नार्हते पूजां पूज्योऽपि गुरुगौरवात् ।\nनृशंस इति मां राम वक्ष्यन्ति मनुजा भुवि ॥६-१११-९५॥",
  "श्रुत्वा तस्यागुणान् सर्वे वक्ष्यन्ति सुकृतं पुनः ।\nतच्छ्रुत्वा परमप्रीतो रामो धर्मभृतां वरः ॥६-१११-९६॥",
  "विभीषणमुवाचेदं वाक्यज्ञं वाक्यकोविदः ।\nतवापि मे प्रियं कार्यं त्वत्प्रभावान्मया जितम् ॥६-१११-९७॥",
  "अवश्यं तु क्षमं वाच्यो मया त्वं राक्षसेश्वर ।\nअधर्मानृतसंयुक्तः कामं त्वेष निशाचरः ॥६-१११-९८॥",
  "तेजस्वी बलवाञ्छूरः संग्रामेषु च नित्यशः ।\nशतक्रतुमुखैर्देवैः श्रूयते न पराजितः ॥६-१११-९९॥",
  "महात्मा बलसम्पन्नो रावणो लोकरावणः ।\nमरणान्तानि वैराणि निर्वृत्तं नः प्रयोजनम् ॥६-१११-१००॥",
  "क्रियतामस्य संस्कारो ममाप्येष यथा तव ।\nत्वत्सकाशान्महाबाहो संस्कारं विधिपूर्वकम् ॥६-१११-१०१॥",
  "क्षिप्रमर्हति धर्मेण त्वं यशोभाग् भविष्यसि ।\nराघवस्य वचः श्रुत्वा त्वरमाणो विभीषणः ॥६-१११-१०२॥",
  "संस्कारयितुमारेभे भ्रातरं रावणं हतम् ।\nस प्रविश्य पुरीं लङ्कां राक्षसेन्द्रो विभीषणः ॥६-१११-१०३॥",
  "रावणस्याग्निहोत्रं तु निर्यापयति सत्वरम् ।\nशकटान् दारुरूपाणि अग्नीन् वै याजकांस्तथा ॥६-१११-१०४॥",
  "तथा चन्दनकाष्ठानि काष्ठानि विविधानि च ।\nअगरूणि सुगन्धीनि गन्धांश्च सुरभींस्तथा ॥६-१११-१०५॥",
  "मणिमुक्ताप्रवालानि निर्यापयति राक्षसः ।\nआजगाम मुहूर्तेन राक्षसैः परिवारितः ॥६-१११-१०६॥",
  "ततो माल्यवता सार्धं क्रियामेव चकार सः ।\nसौवर्णीं शिबिकां दिव्यामारोप्य क्षौमवाससम् ॥६-१११-१०७॥",
  "रावणं राक्षसाधीशमश्रुवर्णमुखा द्विजाः ।\nतूर्यघोषैश्च विविधैः स्तुवद्भिश्चाभिनन्दितम् ॥६-१११-१०८॥",
  "पताकाभिश्च चित्राभिः सुमनोभिश्च चित्रिताम् ।\nउत्क्षिप्य शिबिकां तां तु विभीषणपुरोगमाः ॥६-१११-१०९॥",
  "दक्षिणाभिमुखाः सर्वे गृह्य काष्ठानि भेजिरे ।\nअग्नयो दीप्यमानास्ते तदाध्वर्युसमीरिताः ॥६-१११-११०॥",
  "शरणाभिगताः सर्वे पुरस्तात् तस्य ते ययुः ।\nअन्तःपुराणि सर्वाणि रुदमानानि सत्वरम् ॥६-१११-१११॥",
  "पृष्ठतोऽनुययुस्तानि प्लवमानानि सर्वतः ।\nरावणं प्रयते देशे स्थाप्य ते भृशदुःखिताः ॥६-१११-११२॥",
  "चितां चन्दनकाष्ठैश्च पद्मकोशीरचन्दनैः ।\nब्राह्म्या संवर्तयामासू राङ्कवास्तरणावृताम् ॥६-१११-११३॥",
  "प्रचक्रू राक्षसेन्द्रस्य पितृमेधमनुत्तमम् ।\nवेदिं च दक्षिणाप्राचीं यथास्थानं च पावकम् ॥६-१११-११४॥",
  "पृषदाज्येन सम्पूर्णं स्रुवं स्कन्धे प्रचिक्षिपुः ।\nपादयोः शकटं प्रापुरूर्वोश्चोलूखलं तदा ॥६-१११-११५॥",
  "दारुपात्राणि सर्वाणि अरणिं चोत्तरारणिम् ।\nदत्त्वा तु मुसलं चान्यं यथास्थानं विचक्रमुः ॥६-१११-११६॥",
  "शास्त्रदृष्टेन विधिना महर्षिविहितेन च ।\nतत्र मेध्यं पशुं हत्वा राक्षसेन्द्रस्य राक्षसाः ॥६-१११-११७॥",
  "परिस्तरणिकां राज्ञो घृताक्तां समवेशयन् ।\nगन्धैर्माल्यैरलंकृत्य रावणं दीनमानसाः ॥६-१११-११८॥",
  "विभीषणसहायास्ते वस्त्रैश्च विविधैरपि ।\nलाजैरवकिरन्ति स्म बाष्पपूर्णमुखास्तथा ॥६-१११-११९॥",
  "स ददौ पावकं तस्य विधियुक्तं विभीषणः ।\nस्नात्वा चैवार्द्रवस्त्रेण तिलान् दर्भविमिश्रितान् ॥६-१११-१२०॥",
  "उदकेन च सम्मिश्रान् प्रदाय विधिपूर्वकम् ।\nताः स्त्रियोऽनुनयामास सान्त्वयित्वा पुनः पुनः ॥६-१११-१२१॥",
  "गम्यतामिति ताः सर्वा विविशुर्नगरं ततः ।\nप्रविष्टासु पुरीं स्त्रीषु राक्षसेन्द्रो विभीषणः ।\nरामपार्श्वमुपागम्य समतिष्ठद् विनीतवत् ॥६-१११-१२२॥",
  "रामोऽपि सह सैन्येन ससुग्रीवः सलक्ष्मणः ।\nहर्षं लेभे रिपुं हत्वा वृत्रं वज्रधरो यथा ॥६-१११-१२३॥",
  "ततो विमुक्त्वा सशरं शरासनं महेन्द्रदत्तं कवचं स तन्महत् ।\nविमुच्य रोषं रिपुनिग्रहात् ततो रामः स सौम्यत्वमुपागतोऽरिहा ॥६-१११-१२४॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकादशाधिकशततमः सर्गः ॥६-१११॥"
]