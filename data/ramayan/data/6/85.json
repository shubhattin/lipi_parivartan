[
  "श्रीमद्वाल्मीकीयरामायणे युद्धकाण्डे निकुम्भिलाभियानम् नाम पञ्चाशीतितमः सर्गः ॥६-८५॥",
  "तस्य तद् वचनं श्रुत्वा राघवः शोककर्शितः ।\nनोपधारयते व्यक्तं यदुक्तं तेन रक्षसा ॥६-८५-१॥",
  "ततो धैर्यमवष्टभ्य रामः परपुरंजयः ।\nविभीषणमुपासीनमुवाच कपिसंनिधौ ॥६-८५-२॥",
  "नैर्ऋताधिपते वाक्यं यदुक्तं ते विभीषण ।\nभूयस्तच्छ्रोतुमिच्छामि ब्रूहि यत्ते विवक्षितम् ॥६-८५-३॥",
  "राघवस्य वचः श्रुत्वा वाक्यं वाक्यविशारदः ।\nयत् तत् पुनरिदं वाक्यं बभाषेऽथ विभीषणः ॥६-८५-४॥",
  "यथाऽऽज्ञप्तं महाबाहो त्वया गुल्मनिवेशनम् ।\nतत् तथानुष्ठितं वीर त्वद्वाक्यसमनन्तरम् ॥६-८५-५॥",
  "तान्यनीकानि सर्वाणि विभक्तानि समन्ततः ।\nविन्यस्ता यूथपाश्चैव यथान्यायं विभागशः ॥६-८५-६॥",
  "भूयस्तु मम विज्ञाप्यं तच्छृणुष्व महाप्रभो ।\nत्वय्यकारणसंतप्ते संतप्तहृदया वयम् ॥६-८५-७॥",
  "त्यज राजन्निमं शोकं मिथ्या संतापमागतम् ।\nयदियं त्यज्यतां चिन्ता शत्रुहर्षविवर्धिनी ॥६-८५-८॥",
  "उद्यमः क्रियतां वीर हर्षः समुपसेव्यताम् ।\nप्राप्तव्या यदि ते सीता हन्तव्याश्च निशाचराः ॥६-८५-९॥",
  "रघुनन्दन वक्ष्यामि श्रूयतां मे हितं वचः ।\nसाध्वयं यातु सौमित्रिर्बलेन महता वृतः ॥६-८५-१०॥",
  "निकुम्भिलायां सम्प्राप्तं हन्तुं रावणिमाहवे ।\nधनुर्मण्डलनिर्मुक्तैराशीविषविषोपमैः ॥६-८५-११॥",
  "शरैर्हन्तुं महेष्वासो रावणिं समितिंजयः ।\nतेन वीरेण तपसा वरदानात् स्वयंभुवः ।\nअस्त्रं ब्रह्मशिरः प्राप्तं कामगाश्च तुरङ्गमाः ॥६-८५-१२॥",
  "स एष किल सैन्येन प्राप्तः किल निकुम्भिलाम् ।\nयद्युत्तिष्ठेत् कृतं कर्म हतान् सर्वांश्च विद्धि नः ॥६-८५-१३॥",
  "निकुम्भिलामसम्प्राप्तमकृताग्निं च यो रिपुः ।\nत्वामाततायिनं हन्यादिन्द्रशत्रो स ते वधः ॥६-८५-१४॥",
  "वरो दत्तो महाबाहो सर्वलोकेश्वरेण वै ।\nइत्येवं विहितो राजन् वधस्तस्यैष धीमतः ॥६-८५-१५॥",
  "वधायेन्द्रजितो राम संदिशस्व महाबलम् ।\nहते तस्मिन् हतं विद्धि रावणं ससुहृद्गणम् ॥६-८५-१६॥",
  "विभीषणवचः श्रुत्वा रामो वाक्यमथाब्रवीत् ।\nजानामि तस्य रौद्रस्य मायां सत्यपराक्रम ॥६-८५-१७॥",
  "स हि ब्रह्मास्त्रवित् प्राज्ञो महामायो महाबलः ।\nकरोत्यसंज्ञान् संग्रामे देवान् सवरुणानपि ॥६-८५-१८॥",
  "तस्यान्तरिक्षे चरतः सरथस्य महायशः ।\nन गतिर्ज्ञायते वीर सूर्यस्येवाभ्रसम्प्लवे ॥६-८५-१९॥",
  "राघवस्तु रिपोर्ज्ञात्वा मायावीर्यं दुरात्मनः ।\nलक्ष्मणं कीर्तिसम्पन्नमिदं वचनमब्रवीत् ॥६-८५-२०॥",
  "यद् वानरेन्द्रस्य बलं तेन सर्वेण संवृतः ।\nहनूमत्प्रमुखैश्चैव यूथपैः सह लक्ष्मण ॥६-८५-२१॥",
  "जाम्बवेनर्क्षपतिना सह सैन्येन संवृतः ।\nजहि तं राक्षससुतं मायाबलसमन्वितम् ॥६-८५-२२॥",
  "अयं त्वां सचिवैः सार्धं महात्मा रजनीचरः ।\nअभिज्ञस्तस्य मायानां पृष्ठतोऽनुगमिष्यति ॥६-८५-२३॥",
  "राघवस्य वचः श्रुत्वा लक्ष्मणः सविभीषणः ।\nजग्राह कार्मुकश्रेष्ठमन्यद् भीमपराक्रमः ॥६-८५-२४॥",
  "संनद्धः कवची खड्गी सशरी वामचापभृत् ।\nरामपादावुपस्पृश्य हृष्टः सौमित्रिरब्रवीत् ॥६-८५-२५॥",
  "अद्य मत्कार्मुकोन्मुक्ताः शरा निर्भिद्य रावणिम् ।\nलङ्कामभिपतिष्यन्ति हंसाः पुष्करिणीमिव ॥६-८५-२६॥",
  "अद्यैव तस्य रौद्रस्य शरीरं मामकाः शराः ।\nविधमिष्यन्ति भित्त्वा तं महाचापगुणच्युताः ॥६-८५-२७॥",
  "एवमुक्त्वा तु वचनं द्युतिमान् भ्रातुरग्रतः ।\nस रावणिवधाकांक्षी लक्ष्मणस्त्वरितं ययौ ॥६-८५-२८॥",
  "सोऽभिवाद्य गुरोः पादौ कृत्वा चापि प्रदक्षिणम् ।\nनिकुम्भिलामभिययौ चैत्यं रावणिपालितम् ॥६-८५-२९॥",
  "विभीषणेन सहितो राजपुत्रः प्रतापवान् ।\nकृतस्वस्त्ययनो भ्रात्रा लक्ष्मणस्त्वरितो ययौ ॥६-८५-३०॥",
  "वानराणां सहस्रैस्तु हनूमान् बहुभिर्वृतः ।\nविभीषणश्च सामात्यो लक्ष्मणं त्वरितं ययौ ॥६-८५-३१॥",
  "महता हरिसैन्येन सवेगमभिसंवृतः ।\nऋक्षराजबलं चैव ददर्श पथि विष्ठितम् ॥६-८५-३२॥",
  "स गत्वा दूरमध्वानं सौमित्रिर्मित्रनन्दनः ।\nराक्षसेन्द्रबलं दूरादपश्यद् व्यूहमाश्रितम् ॥६-८५-३३॥",
  "स सम्प्राप्य धनुष्पाणिर्मायायोगमरिंदमः ।\nतस्थौ ब्रह्मविधानेन विजेतुं रघुनन्दनः ॥६-८५-३४॥",
  "विभीषणेन सहितो राजपुत्रः प्रतापवान् ।\nअङ्गदेन च वीरेण तथानिलसुतेन च ॥६-८५-३५॥",
  "विविधममलशस्त्रभास्वरं तद् ध्वजगहनं गहनं महारथैश्च ।\nप्रतिभयतममप्रमेयवेगं तिमिरमिव द्विषतां बलं विवेश ॥६-८५-३६॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चाशीतितमः सर्गः ॥६-८५॥"
]