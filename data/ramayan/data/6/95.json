[
  "श्रीमद्वाल्मीकीयरामायणे युद्धकाण्डे राक्षसीविलापः नाम पञ्चनवतितमः सर्गः ॥६-९५॥",
  "आर्तानां राक्षसीनां तु लङ्कायां वै कुले कुले ।\nरावणः करुणं शब्दं शुश्राव परिदेवितम् ॥६-९५-१॥",
  "स तु दीर्घं विनिःश्वस्य मुहूर्तं ध्यानमास्थितः ।\nबभूव परमक्रुद्धो रावणो भीमदर्शनः ॥६-९५-२॥",
  "संदश्य दशनैरोष्ठं क्रोधसंरक्तलोचनः ।\nराक्षसैरपि दुर्दर्शः कालाग्निरिव मूर्तिमान् ॥६-९५-३॥",
  "उवाच च समीपस्थान् राक्षसान् राक्षसेश्वरः ।\nक्रोधाव्यक्तकथस्तत्र निर्दहन्निव चक्षुषा ॥६-९५-४॥",
  "महोदरं महापार्श्वं विरूपाक्षं च राक्षसम् ।\nशीघ्रं वदत सैन्यानि निर्यातेति ममाज्ञया ॥६-९५-५॥",
  "तस्य तद् वचनं श्रुत्वा राक्षसास्ते भयार्दिताः ।\nचोदयामासुरव्यग्रान् राक्षसांस्तान् नृपाज्ञया ॥६-९५-६॥",
  "ते तु सर्वे तथेत्युक्त्वा राक्षसा भीमदर्शनाः ।\nकृतस्वस्त्ययनाः सर्वे ते रणाभिमुखा ययुः ॥६-९५-७॥",
  "प्रतिपूज्य यथान्यायं रावणं ते महारथाः ।\nतस्थुः प्राञ्जलयः सर्वे भर्तुर्विजयकाङ्क्षिणः ॥६-९५-८॥",
  "ततोवाच प्रहस्यैतान् रावणः क्रोधमूर्च्छितः ।\nमहोदरमहापार्श्वौ विरूपाक्षं च राक्षसम् ॥६-९५-९॥",
  "अद्य बाणैर्धनुर्मुक्तैर्युगान्तादित्यसंनिभैः ।\nराघवं लक्ष्मणं चैव नेष्यामि यमसादनम् ॥६-९५-१०॥",
  "खरस्य कुम्भकर्णस्य प्रहस्तेन्द्रजितोस्तथा ।\nकरिष्यामि प्रतीकारमद्य शत्रुवधादहम् ॥६-९५-११॥",
  "नैवान्तरिक्षं न दिशो न च द्यौर्नापि सागराः ।\nप्रकाशत्वं गमिष्यन्ति मद्बाणजलदावृताः ॥६-९५-१२॥",
  "अद्य वानरमुख्यानां तानि यूथानि भागशः ।\nधनुषा शरजालेन वधिष्यामि पतत्त्रिणा ॥६-९५-१३॥",
  "अद्य वानरसैन्यानि रथेन पवनौजसा ।\nधनुःसमुद्रादुद्भूतैर्मथिष्यामि शरोर्मिभिः ॥६-९५-१४॥",
  "व्याकोशपद्मवक्त्राणि पद्मकेसरवर्चसाम् ।\nअद्य यूथतटाकानि गजवत् प्रमथाम्यहम् ॥६-९५-१५॥",
  "सशरैरद्य वदनैः संख्ये वानरयूथपाः ।\nमण्डयिष्यन्ति वसुधां सनालैरिव पङ्कजैः ॥६-९५-१६॥",
  "अद्य यूथप्रचण्डानां हरीणां द्रुमयोधिनाम् ।\nमुक्तेनैकेषुणा युद्धे भेत्स्यामि च शतं शतम् ॥६-९५-१७॥",
  "हतो भ्राता च येषां वै येषां च तनयो हतः ।\nवधेनाद्य रिपोस्तेषां करोम्यश्रुप्रमार्जनम् ॥६-९५-१८॥",
  "अद्य मद्बाणनिर्भिन्नैः प्रस्तीर्णैर्गतचेतनैः ।\nकरोमि वानरैर्युद्धे यत्नावेक्ष्यतलां महीम् ॥६-९५-१९॥",
  "अद्य काकाश्च गृध्राश्च ये च मांसाशिनोऽपरे ।\nसर्वांस्तांस्तर्पयिष्यामि शत्रुमांसैः शराहतैः ॥६-९५-२०॥",
  "कल्प्यतां मे रथः शीघ्रं क्षिप्रमानीयतां धनुः ।\nअनुप्रयान्तु मां युद्धे येऽत्र शिष्टा निशाचराः ॥६-९५-२१॥",
  "तस्य तद् वचनं श्रुत्वा महापार्श्वोऽब्रवीद् वचः ।\nबलाध्यक्षान् स्थितांस्तत्र बलं संत्वर्यतामिति ॥६-९५-२२॥",
  "बलाध्यक्षास्तु संयुक्ता राक्षसांस्तान् गृहे गृहे ।\nचोदयन्तः परिययुर्लङ्कां लघुपराक्रमाः ॥६-९५-२३॥",
  "ततो मुहूर्तान्निष्पेतू राक्षसा भीमदर्शनाः ।\nनदन्तो भीमवदना नानाप्रहरणैर्भुजैः ॥६-९५-२४॥",
  "असिभिः पट्टिशैः शूलैर्गदाभिर्मुसलैर्हलैः ।\nशक्तिभिस्तीक्ष्णधाराभिर्महद्भिः कूटमुद्गरैः ॥६-९५-२५॥",
  "यष्टिभिर्विविधैश्चक्रैर्निशितैश्च परश्वधैः ।\nभिन्दिपालैः शतघ्नीभिरन्यैश्चापि वरायुधैः ॥६-९५-२६॥",
  "अथानयन् बलाध्यक्षाश्चत्वारो रावणाज्ञया ।\nरथानां नियुतं साग्रं नागानां नियुतत्रयम् ॥६-९५-२७॥",
  "अश्वानां षष्टिकोट्यस्तु खरोष्ट्राणां तथैव च ।\nपदातयस्त्वसंख्याता जग्मुस्ते राजशासनात् ॥६-९५-२८॥",
  "बलाध्यक्षाश्च संस्थाप्य राज्ञः सेनां पुरःस्थिताम् ।\nएतस्मिन्नन्तरे सूतः स्थापयामास तं रथम् ॥६-९५-२९॥",
  "दिव्यास्त्रवरसम्पन्नं नानालंकारभूषितम् ।\nनानायुधसमाकीर्णं किङ्किणीजालसंयुतम् ॥६-९५-३०॥",
  "नानारत्नपरिक्षिप्तं रत्नस्तम्भैर्विराजितम् ।\nजाम्बूनदमयैश्चैव सहस्रकलशैर्वृतम् ॥६-९५-३१॥",
  "तं दृष्ट्वा राक्षसाः सर्वे विस्मयं परमं गताः ।\nतं दृष्ट्वा सहसोत्थाय रावणो राक्षसेश्वरः ॥६-९५-३२॥",
  "कोटिसूर्यप्रतीकाशं ज्वलन्तमिव पावकम् ।\nद्रुतं सूतसमायुक्तं युक्ताष्टतुरगं रथम् ।\nआरुरोह तदा भीमं दीप्यमानं स्वतेजसा ॥६-९५-३३॥",
  "ततः प्रयातः सहसा राक्षसैर्बहुभिर्वृतः ।\nरावणः सत्त्वगाम्भीर्याद् दारयन्निव मेदिनीम् ॥६-९५-३४॥",
  "ततश्चासीन्महानादस्तूर्याणां च ततस्ततः ।\nमृदङ्गैः पटहैः शङ्खैः कलहैः सह रक्षसाम् ॥६-९५-३५॥",
  "आगतो रक्षसां राजा छत्रचामरसंयुतः ।\nसीतापहारी दुर्वृत्तो ब्रह्मघ्नो देवकण्टकः ।\nयोद्धुं रघुवरेणेति शुश्रुवे कलहध्वनिः ॥६-९५-३६॥",
  "तेन नादेन महता पृथिवी समकम्पत ।\nतं शब्दं सहसा श्रुत्वा वानरा दुद्रुवुर्भयात् ॥६-९५-३७॥",
  "रावणस्तु महाबाहुः सचिवैः परिवारितः ।\nआजगाम महातेजा जयाय विजयं प्रति ॥६-९५-३८॥",
  "रावणेनाभ्यनुज्ञातौ महापार्श्वमहोदरौ ।\nविरूपाक्षश्च दुर्धर्षो रथानारुरुहुस्तदा ॥६-९५-३९॥",
  "ते तु हृष्टाभिनर्दन्तो भिन्दन्त इव मेदिनीम् ।\nनादं घोरं विमुञ्चन्तो निर्ययुर्जयकाङ्क्षिणः ॥६-९५-४०॥",
  "ततो युद्धाय तेजस्वी रक्षोगणबलैर्वृतः ।\nनिर्ययावुद्यतधनुः कालान्तकयमोपमः ॥६-९५-४१॥",
  "ततः प्रजविताश्वेन रथेन स महारथः ।\nद्वारेण निर्ययौ तेन यत्र तौ रामलक्ष्मणौ ॥६-९५-४२॥",
  "ततो नष्टप्रभः सूर्यो दिशश्च तिमिरावृताः ।\nद्विजाश्च नेदुर्घोराश्च संचचाल च मेदिनी ॥६-९५-४३॥",
  "ववर्ष रुधिरं देवश्चस्खलुश्च तुरंगमाः ।\nध्वजाग्रे न्यपतद् गृध्रो विनेदुश्चाशिवं शिवाः ॥६-९५-४४॥",
  "नयनं चास्फुरद् वामं वामो बाहुरकम्पत ।\nविवर्णवदनश्चासीत् किंचिदभ्रश्यत स्वनः ॥६-९५-४५॥",
  "ततो निष्पततो युद्धे दशग्रीवस्य रक्षसः ।\nरणे निधनशंसीनि रूपाण्येतानि जज्ञिरे ॥६-९५-४६॥",
  "अन्तरिक्षात् पपातोल्का निर्घातसमनिःस्वना ।\nविनेदुरशिवा गृध्रा वायसैरभिमिश्रिताः ॥६-९५-४७॥",
  "एतानचिन्तयन् घोरानुत्पातान् समवस्थितान् ।\nनिर्ययौ रावणो मोहाद् वधार्थं कालचोदितः ॥६-९५-४८॥",
  "तेषां तु रथघोषेण राक्षसानां महात्मनाम् ।\nवानराणामपि चमूर्युद्धायैवाभ्यवर्तत ॥६-९५-४९॥",
  "तेषां तु तुमुलं युद्धं बभूव कपिरक्षसाम् ।\nअन्योन्यमाह्वयानानां क्रुद्धानां जयमिच्छताम् ॥६-९५-५०॥",
  "ततः क्रुद्धो दशग्रीवः शरैः काञ्चनभूषणैः ।\nवानराणामनीकेषु चकार कदनं महत् ॥६-९५-५१॥",
  "निकृत्तशिरसः केचिद् रावणेन वलीमुखाः ।\nकेचिद् विच्छिन्नहृदयाः केचिच्छ्रोत्रविवर्जिताः ॥६-९५-५२॥",
  "निरुच्छ्वासा हताः केचित् केचित् पार्श्वेषु दारिताः ।\nकेचिद् विभिन्नशिरसः केचिच्चक्षुर्विनाकृताः ॥६-९५-५३॥",
  "दशाननः क्रोधविवृत्तनेत्रोयतो यतोऽभ्येति रथेन संख्ये ।\nततस्ततस्तस्य शरप्रवेगंसोढुं न शेकुर्हरियूथपास्ते ॥६-९५-५४॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चनवतितमः सर्गः ॥६-९५॥"
]