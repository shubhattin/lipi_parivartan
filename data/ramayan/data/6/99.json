[
  "अथ श्रीमद्वाल्मीकीयरामायणे युद्धकाण्डे महापार्श्ववधः नाम एकोनशततमः सर्गः ॥६-९९॥",
  "महोदरे तु निहते महापार्श्वो महाबलः ।\nसुग्रीवेण समीक्ष्याथ क्रोधात् संरक्तलोचनः ॥६-९९-१॥",
  "अङ्गदस्य चमूं भीमां क्षोभयामास मार्गणैः ।\nस वानराणां मुख्यानामुत्तमाङ्गानि राक्षसः ॥६-९९-२॥",
  "पातयामास कायेभ्यः फलं वृन्तादिवानिलः ।\nकेषांचिदिषुभिर्बाहूंश्चिच्छेदाथ स राक्षसः ॥६-९९-३॥",
  "वानराणां सुसंरब्धः पार्श्वं केषांचिदाक्षिपत् ।\nतेऽर्दिता बाणवर्षेण महापार्श्वेन वानराः ॥६-९९-४॥",
  "विषादविमुखाः सर्वे बभूवुर्गतचेतसः ।\nनिशम्य बलमुद्विग्नमङ्गदो राक्षसार्दितम् ॥६-९९-५॥",
  "वेगं चक्रे महावेगः समुद्र इव पर्वसु ।\nआयसं परिघं गृह्य सूर्यरश्मिसमप्रभम् ॥६-९९-६॥",
  "समरे वानरश्रेष्ठो महापार्श्वे न्यपातयत् ।\nस तु तेन प्रहारेण महापार्श्वो विचेतनः ॥६-९९-७॥",
  "ससूतः स्यन्दनात् तस्माद् विसंज्ञश्चापतद् भुवि ।\nतस्यर्क्षराजस्तेजस्वी नीलाञ्जनचयोपमः ॥६-९९-८॥",
  "निष्पत्य सुमहावीर्यः स्वयूथान्मेघसंनिभात् ।\nप्रगृह्य गिरिशृङ्गाभां क्रुद्धः स विपुलां शिलाम् ॥६-९९-९॥",
  "अश्वाञ्जघान तरसा बभञ्ज स्यन्दनं च तम् ।\nमुहूर्ताल्लब्धसंज्ञस्तु महापार्श्वो महाबलः ॥६-९९-१०॥",
  "अङ्गदं बहुभिर्बाणैर्भूयस्तं प्रत्यविध्यत ।\nजाम्बवन्तं त्रिभिर्बाणैराजघान स्तनान्तरे ॥६-९९-११॥",
  "ऋक्षराजं गवाक्षं च जघान बहुभिः शरैः ।\nगवाक्षं जाम्बवन्तं च स दृष्ट्वा शरपीडितौ ॥६-९९-१२॥",
  "जग्राह परिघं घोरमङ्गदः क्रोधमूर्च्छितः ।\nतस्याङ्गदः सरोषाक्षो राक्षसस्य तमायसम् ॥६-९९-१३॥",
  "दूरस्थितस्य परिघं रविरश्मिसमप्रभम् ।\nद्वाभ्यां भुजाभ्यां संगृह्य भ्रामयित्वा च वेगवत् ॥६-९९-१४॥",
  "महापार्श्वस्य चिक्षेप वधार्थं वालिनः सुतः ।\nस तु क्षिप्तो बलवता परिघस्तस्य रक्षसः ॥६-९९-१५॥",
  "धनुश्च सशरं हस्ताच्छिरस्त्राणं च पातयत् ।\nतं समासाद्य वेगेन वालिपुत्रः प्रतापवान् ॥६-९९-१६॥",
  "तलेनाभ्यहनत् क्रुद्धः कर्णमूले सकुण्डले ।\nस तु क्रुद्धो महावेगो महापार्श्वो महाद्युतिः ॥६-९९-१७॥",
  "करेणैकेन जग्राह सुमहान्तं परश्वधम् ।\nतं तैलधौतं विमलं शैलसारमयं दृढम् ॥६-९९-१८॥",
  "राक्षसः परमक्रुद्धो वालिपुत्रे न्यपातयत् ।\nतेन वामांसफलके भृशं प्रत्यवपातितम् ॥६-९९-१९॥",
  "अङ्गदो मोक्षयामास सरोषः स परश्वधम् ।\nस वीरो वज्रसंकाशमङ्गदो मुष्टिमात्मनः ॥६-९९-२०॥",
  "संवर्तयत् सुसंक्रुद्धः पितुस्तुल्यपराक्रमः ।\nराक्षसस्य स्तनाभ्याशे मर्मज्ञो हृदयं प्रति ॥६-९९-२१॥",
  "इन्द्राशनिसमस्पर्शं स मुष्टिं विन्यपातयत् ।\nतेन तस्य निपातेन राक्षसस्य महामृधे ॥६-९९-२२॥",
  "पफाल हृदयं चास्य स पपात हतो भुवि ।\nतस्मिन् विनिहते भूमौ तत् सैन्यं सम्प्रचुक्षुभे ॥६-९९-२३॥",
  "अभवच्च महान् क्रोधः समरे रावणस्य तु ।\nवानराणां प्रहृष्टानां सिंहनादः सुपुष्कलः ॥६-९९-२४॥",
  "स्फोटयन्निव शब्देन लङ्कां साट्टालगोपुराम् ।\nसहेन्द्रेणेव देवानां नादः समभवन्महान् ॥६-९९-२५॥",
  "अथेन्द्रशत्रुस्त्रिदशालयानां वनौकसां चैव महाप्रणादम् ।\nश्रुत्वा सरोषं युधि राक्षसेन्द्रः पुनश्च युद्धाभिमुखोऽवतस्थे ॥६-९९-२६॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे महापार्श्ववधः नाम एकोनशततमः सर्गः ॥६-९९॥"
]