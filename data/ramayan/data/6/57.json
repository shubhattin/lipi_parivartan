[
  "श्रीमद्वाल्मीकीयरामायणे युद्धकाण्डे प्रहस्तयुद्धम् नाम सप्तपञ्चाशः सर्गः ॥६-५७॥",
  "अकम्पनवधं श्रुत्वा क्रुद्धो वै राक्षसेश्वरः ।\nकिंचिद् दीनमुखश्चापि सचिवांस्तानुदैक्षत ॥६-५७-१॥",
  "स तु ध्यात्वा मुहूर्तं तु मन्त्रिभिः संविचार्य च ।\nततस्तु रावणः पूर्वदिवसे राक्षसाधिपः ।\nपुरीं परिययौ लङ्कां सर्वान् गुल्मानवेक्षितुम् ॥६-५७-२॥",
  "तां राक्षसगणैर्गुप्तां गुल्मैर्बहुभिरावृताम् ।\nददर्श नगरीं राजा पताकाध्वजमालिनीम् ॥६-५७-३॥",
  "रुद्धां तु नगरीं दृष्ट्वा रावणो राक्षसेश्वरः ।\nउवाचात्महितं काले प्रहस्तं युद्धकोविदम् ॥६-५७-४॥",
  "पुरस्योपनिविष्टस्य सहसा पीडितस्य ह ।\nनान्ययुद्धात् प्रपश्यामि मोक्षं युद्धविशारद ॥६-५७-५॥",
  "अहं वा कुम्भकर्णो वा त्वं वा सेनापतिर्मम ।\nइन्द्रजिद् वा निकुम्भो वा वहेयुर्भारमीदृशम् ॥६-५७-६॥",
  "स त्वं बलमतः शीघ्रमादाय परिगृह्य च ।\nविजयायाभिनिर्याहि यत्र सर्वे वनौकसः ॥६-५७-७॥",
  "निर्याणादेव तूर्णं च चलिता हरिवाहिनी ।\nनर्दतां राक्षसेन्द्राणां श्रुत्वा नादं द्रविष्यति ॥६-५७-८॥",
  "चपला ह्यविनीताश्च चलचित्ताश्च वानराः ।\nन सहिष्यन्ति ते नादं सिंहनादमिव द्विपाः ॥६-५७-९॥",
  "विद्रुते च बले तस्मिन् रामः सौमित्रिणा सह ।\nअवशस्ते निरालम्बः प्रहस्त वशमेष्यति ॥६-५७-१०॥",
  "आपत्संशयिता श्रेयो नात्र निःसंशयीकृता ।\nप्रतिलोमानुलोमं वा यत् तु नो मन्यसे हितम् ॥६-५७-११॥",
  "रावणेनैवमुक्तस्तु प्रहस्तो वाहिनीपतिः ।\nराक्षसेन्द्रमुवाचेदमसुरेन्द्रमिवोशना ॥६-५७-१२॥",
  "राजन् मन्त्रितपूर्वं नः कुशलैः सह मन्त्रिभिः ।\nविवादश्चापि नो वृत्तः समवेक्ष्य परस्परम् ॥६-५७-१३॥",
  "प्रदानेन तु सीतायाः श्रेयो व्यवसितं मया ।\nअप्रदाने पुनर्युद्धं दृष्टमेव तथैव नः ॥६-५७-१४॥",
  "सोऽहं दानैश्च मानैश्च सततं पूजितस्त्वया ।\nसान्त्वैश्च विविधैः काले किं न कुर्यां हितं तव ॥६-५७-१५॥",
  "नहि मे जीवितं रक्ष्यं पुत्रदारधनानि च ।\nत्वं पश्य मां जुहूषन्तं त्वदर्थे जीवितं युधि ॥६-५७-१६॥",
  "एवमुक्त्वा तु भर्तारं रावणं वाहिनीपतिः ।\nउवाचेदं बलाध्यक्षान् प्रहस्तः पुरतः स्थितान् ॥६-५७-१७॥",
  "समानयत मे शीघ्रं राक्षसानां महाबलम् ।\nमद्बाणानां तु वेगेन हतानां च रणाजिरे ॥६-५७-१८॥",
  "अद्य तृप्यन्तु मांसादाः पक्षिणः काननौकसाम् ।\nतस्य तद् वचनं श्रुत्वा बलाध्यक्षा महाबलाः ॥६-५७-१९॥",
  "बलमुद्योजयामासुस्तस्मिन् राक्षसमन्दिरे ।\nसा बभूव मुहूर्तेन भीमैर्नानाविधायुधैः ॥६-५७-२०॥",
  "लङ्का राक्षसवीरैस्तैर्गजैरिव समाकुला ।\nहुताशनं तर्पयतां ब्राह्मणांश्च नमस्यताम् ॥६-५७-२१॥",
  "आज्यगन्धप्रतिवहः सुरभिर्मारुतो ववौ ।\nस्रजश्च विविधाकारा जगृहुस्त्वभिमन्त्रिताः ॥६-५७-२२॥",
  "संग्रामसज्जाः संहृष्टा धारयन् राक्षसास्तदा ।\nसधनुष्काः कवचिनो वेगादाप्लुत्य राक्षसाः ॥६-५७-२३॥",
  "रावणं प्रेक्ष्य राजानं प्रहस्तं पर्यवारयन् ।\nअथामन्त्र्य तु राजानं भेरीमाहत्य भैरवाम् ॥६-५७-२४॥",
  "आरुरोह रथं युक्तः प्रहस्तः सज्जकल्पितम् ।\nहयैर्महाजवैर्युक्तं सम्यक्सूतं सुसंयतम् ॥६-५७-२५॥",
  "महाजलदनिर्घोषं साक्षाच्चन्द्रार्कभास्वरम् ।\nउरगध्वजदुर्धर्षं सुवरूथं स्वपस्करम् ॥६-५७-२६॥",
  "सुवर्णजालसंयुक्तं प्रहसन्तमिव श्रिया ।\nततस्तं रथमास्थाय रावणार्पितशासनः ॥६-५७-२७॥",
  "लङ्काया निर्ययौ तूर्णं बलेन महता वृतः ।\nततो दुन्दुभिनिर्घोषः पर्जन्यनिनदोपमः ।\nवादित्राणां च निनदः पूरयन्निव मेदिनीम् ॥६-५७-२८॥",
  "शुश्रुवे शङ्खशब्दश्च प्रयाते वाहिनीपतौ ।\nनिनदन्तः स्वरान् घोरान् राक्षसा जग्मुरग्रतः ॥६-५७-२९॥",
  "भीमरूपा महाकायाः प्रहस्तस्य पुरःसराः ।\nनरान्तकः कुम्भहनुर्महानादः समुन्नतः ।\nप्रहस्तसचिवा ह्येते निर्ययुः परिवार्य तम् ॥६-५७-३०॥",
  "व्यूढेनैव सुघोरेण पूर्वद्वारात् स निर्ययौ ।\nगजयूथनिकाशेन बलेन महता वृतः ॥६-५७-३१॥",
  "सागरप्रतिमौघेन वृतस्तेन बलेन सः ।\nप्रहस्तो निर्ययौ क्रुद्धः कालान्तकयमोपमः ॥६-५७-३२॥",
  "तस्य निर्याणघोषेण राक्षसानां च नर्दताम् ।\nलङ्कायां सर्वभूतानि विनेदुर्विकृतैः स्वरैः ॥६-५७-३३॥",
  "व्यभ्रमाकाशमाविश्य मांसशोणितभोजनाः ।\nमण्डलान्यपसव्यानि खगाश्चक्रू रथं प्रति ॥६-५७-३४॥",
  "वमन्त्यः पावकज्वालाः शिवा घोरा ववाशिरे ।\nअन्तरिक्षात् पपातोल्का वायुश्च परुषं ववौ ॥६-५७-३५॥",
  "अन्योन्यमभिसंरब्धा ग्रहाश्च न चकाशिरे ।\nमेघाश्च खरनिर्घोषा रथस्योपरि रक्षसः ॥६-५७-३६॥",
  "ववर्षू रुधिरं चास्य सिषिचुश्च पुरःसरान् ।\nकेतुमूर्धनि गृध्रस्तु विलीनो दक्षिणामुखः ॥६-५७-३७॥",
  "नदन्नुभयतः पार्श्वं समग्रां श्रियमाहरत् ।\nसारथेर्बहुशश्चास्य संग्राममवगाहतः ॥६-५७-३८॥",
  "प्रतोदो न्यपतद्धस्तात् सूतस्य हयसादिनः ।\nनिर्याणश्रीश्च या च स्याद् भास्वरा च सुदुर्लभा ॥६-५७-३९॥",
  "सा ननाश मुहूर्तेन समे च स्खलिता हयाः ।\nप्रहस्तं तं हि निर्यान्तं प्रख्यातगुणपौरुषम् ।\nयुधि नानाप्रहरणा कपिसेनाभ्यवर्तत ॥६-५७-४०॥",
  "अथ घोषः सुतुमुलो हरीणां समजायत ।\nवृक्षानारुजतां चैव गुर्वीर्वै गृह्णतां शिलाः ॥६-५७-४१॥",
  "नदतां राक्षसानां च वानराणां च गर्जताम् ।\nउभे प्रमुदिते सैन्ये रक्षोगणवनौकसाम् ॥६-५७-४२॥",
  "वेगितानां समर्थानामन्योन्यवधकाङ्क्षिणाम् ।\nपरस्परं चाह्वयतां निनादः श्रूयते महान् ॥६-५७-४३॥",
  "ततः प्रहस्तः कपिराजवाहिनीमभिप्रतस्थे विजयाय दुर्मतिः ।\nविवृद्धवेगां च विवेश तां चमूंयथा मुमूर्षुः शलभो विभावसुम् ॥६-५७-४४॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्तपञ्चाशः सर्गः ॥६-५७॥"
]