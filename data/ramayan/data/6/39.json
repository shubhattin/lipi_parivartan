[
  "श्रीमद्वाल्मीकीयरामायणे युद्धकाण्डे लङ्कादर्शनम् नाम एकोनचत्वारिंशः सर्गः ॥६-३९॥",
  "तां रात्रिमुषितास्तत्र सुवेले हरियूथपाः ।\nलङ्कायां ददृशुर्वीरा वनान्युपवनानि च ॥६-३९-१॥",
  "समसौम्यानि रम्याणि विशालान्यायतानि च ।\nदृष्टिरम्याणि ते दृष्ट्वा बभूवुर्जातविस्मयाः ॥६-३९-२॥",
  "चम्पकाशोकबकुलशालतालसमाकुला ।\nतमालवनसंछन्ना नागमालासमावृता ॥६-३९-३॥",
  "हिन्तालैरर्जुनैर्नीपैः सप्तपर्णैः सुपुष्पितैः ।\nतिलकैः कर्णिकारैश्च पाटलैश्च समन्ततः ॥६-३९-४॥",
  "शुशुभे पुष्पिताग्रैश्च लतापरिगतैर्द्रुमैः ।\nलङ्का बहुविधैर्दिव्यैर्यथेन्द्रस्यामरावती ॥६-३९-५॥",
  "विचित्रकुसुमोपेतै रक्तकोमलपल्लवैः ।\nशाद्वलैश्च तथा नीलैश्चित्राभिर्वनराजिभिः ॥६-३९-६॥",
  "गन्धाढ्यान्यतिरम्याणि पुष्पाणि च फलानि च ।\nधारयन्त्यगमास्तत्र भूषणानीव मानवाः ॥६-३९-७॥",
  "तच्चैत्ररथसंकाशं मनोज्ञं नन्दनोपमम् ।\nवनं सर्वर्तुकं रम्यं शुशुभे षट्पदायुतम् ॥६-३९-८॥",
  "दात्यूहकोयष्टिबकैर्नृत्यमानैश्च बर्हिणैः ।\nरुतं परभृतानां च शुश्रुवे वननिर्झरे ॥६-३९-९॥",
  "नित्यमत्तविहंगानि भ्रमराचरितानि च ।\nकोकिलाकुलखण्डानि विहंगाभिरुतानि च ॥६-३९-१०॥",
  "भृङ्गराजाधिगीतानि कुररस्वनितानि च ।\nकोणालकविघुष्टानि सारसाभिरुतानि च ।\nविविशुस्ते ततस्तानि वनान्युपवनानि च ॥६-३९-११॥",
  "हृष्टाः प्रमुदिता वीरा हरयः कामरूपिणः ।\nतेषां प्रविशतां तत्र वानराणां महौजसाम् ॥६-३९-१२॥",
  "पुष्पसंसर्गसुरभिर्ववौ घ्राणसुखोऽनिलः ।\nअन्ये तु हरिवीराणां यूथान्निष्क्रम्य यूथपाः ।\nसुग्रीवेणाभ्यनुज्ञाता लङ्कां जग्मुः पताकिनीम् ॥६-३९-१३॥",
  "वित्रासयन्तो विहगान् ग्लापयन्तो मृगद्विपान् ।\nकम्पयन्तश्च तां लङ्कां नादैः स्वैर्नदतां वराः ॥६-३९-१४॥",
  "कुर्वन्तस्ते महावेगा महीं चरणपीडिताम् ।\nरजश्च सहसैवोर्ध्वं जगाम चरणोत्थितम् ॥६-३९-१५॥",
  "ऋक्षाः सिंहाश्च महिषा वारणाश्च मृगाः खगाः ।\nतेन शब्देन वित्रस्ता जग्मुर्भीता दिशो दश ॥६-३९-१६॥",
  "शिखरं तु त्रिकूटस्य प्रांशु चैकं दिविस्पृशम् ।\nसमन्तात् पुष्पसंछन्नं महारजतसंनिभम् ॥६-३९-१७॥",
  "शतयोजनविस्तीर्णं विमलं चारुदर्शनम् ।\nश्लक्ष्णं श्रीमन्महच्चैव दुष्प्रापं शकुनैरपि ॥६-३९-१८॥",
  "मनसापि दुरारोहं किं पुनः कर्मणा जनैः ।\nनिविष्टा तस्य शिखरे लङ्का रावणपालिता ॥६-३९-१९॥",
  "दशयोजनविस्तीर्णा विंशद्योजनमायता ।\nसा पुरी गोपुरैरुच्चैः पाण्डुराम्बुदसंनिभैः ।\nकाञ्चनेन च शालेन राजतेन च शोभते ॥६-३९-२०॥",
  "प्रासादैश्च विमानैश्च लङ्का परमभूषिता ।\nघनैरिवातपापाये मध्यमं वैष्णवं पदम् ॥६-३९-२१॥",
  "यस्यां स्तम्भसहस्रेण प्रासादः समलंकृतः ।\nकैलासशिखराकारो दृश्यते खमिवोल्लिखन् ॥६-३९-२२॥",
  "चैत्यः स राक्षसेन्द्रस्य बभूव पुरभूषणम् ।\nशतेन रक्षसां नित्यं यः समग्रेण रक्ष्यते ॥६-३९-२३॥",
  "मनोज्ञां काञ्चनवतीं पर्वतैरुपशोभिताम् ।\nनानाधातुविचित्रैश्च उद्यानैरुपशोभिताम् ॥६-३९-२४॥",
  "नानाविहगसंघुष्टां नानामृगनिषेविताम् ।\nनानाकुसुमसम्पन्नां नानाराक्षससेविताम् ॥६-३९-२५॥",
  "तां समृद्धां समृद्धार्थां लक्ष्मीवाँल्लक्ष्मणाग्रजः ।\nरावणस्य पुरीं रामो ददर्श सह वानरैः ॥६-३९-२६॥",
  "तां महागृहसम्बाधां दृष्ट्वा लक्ष्मणपूर्वजः ।\nनगरीं त्रिदिवप्रख्यां विस्मयं प्राप वीर्यवान् ॥६-३९-२७॥",
  "तां रत्नपूर्णां बहुसंविधानां प्रासादमालाभिरलंकृतां च ।\nपुरीं महायन्त्रकवाटमुख्यां ददर्श रामो महता बलेन ॥६-३९-२८॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकोनचत्वारिंशः सर्गः ॥६-३९॥"
]