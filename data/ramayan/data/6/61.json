[
  "श्रीमद्वाल्मीकीयरामायणे युद्धकाण्डे कुम्भकर्णवृत्तकथनम् नाम एकषष्ठितमः सर्गः ॥६-६१॥",
  "ततो रामो महातेजा धनुरादाय वीर्यवान् ।\nकिरीटिनं महाकायं कुम्भकर्णं ददर्श ह ॥६-६१-१॥",
  "तं दृष्ट्वा राक्षसश्रेष्ठं पर्वताकारदर्शनम् ।\nक्रममाणमिवाकाशं पुरा नारायणं यथा ॥६-६१-२॥",
  "सतोयाम्बुदसंकाशं काञ्चनाङ्गदभूषणम् ।\nदृष्ट्वा पुनः प्रदुद्राव वानराणां महाचमूः ॥६-६१-३॥",
  "विद्रुतां वाहिनीं दृष्ट्वा वर्धमानं च राक्षसम् ।\nसविस्मितमिदं रामो विभीषणमुवाच ह ॥६-६१-४॥",
  "कोऽसौ पर्वतसंकाशः किरीटी हरिलोचनः ।\nलङ्कायां दृश्यते वीरः सविद्युदिव तोयदः ॥६-६१-५॥",
  "पृथिव्यां केतुभूतोऽसौ महानेकोऽत्र दृश्यते ।\nयं दृष्ट्वा वानराः सर्वे विद्रवन्ति ततस्ततः ॥६-६१-६॥",
  "आचक्ष्व सुमहान् कोऽसौ रक्षो वा यदि वासुरः ।\nन मयैवंविधं भूतं दृष्टपूर्वं कदाचन ॥६-६१-७॥",
  "सम्पृष्टो राजपुत्रेण रामेणाक्लिष्टकर्मणा ।\nविभीषणो महाप्राज्ञः काकुत्स्थमिदमब्रवीत् ॥६-६१-८॥",
  "येन वैवस्वतो युद्धे वासवश्च पराजितः ।\nसैष विश्रवसः पुत्रः कुम्भकर्णः प्रतापवान् ।\nअस्य प्रमाणसदृशो राक्षसोऽन्यो न विद्यते ॥६-६१-९॥",
  "एतेन देवा युधि दानवाश्च यक्षा भुजंगाः पिशिताशनाश्च ।\nगन्धर्वविद्याधरकिंनराश्च सहस्रशो राघव सम्प्रभग्नाः ॥६-६१-१०॥",
  "शूलपाणिं विरूपाक्षं कुम्भकर्णं महाबलम् ।\nहन्तुं न शेकुस्त्रिदशाः कालोऽयमिति मोहिताः ॥६-६१-११॥",
  "प्रकृत्या ह्येष तेजस्वी कुम्भकर्णो महाबलः ।\nअन्येषां राक्षसेन्द्राणां वरदानकृतं बलम् ॥६-६१-१२॥",
  "बालेन जातमात्रेण क्षुधार्तेन महात्मना ।\nभक्षितानि सहस्राणि प्रजानां सुबहून्यपि ॥६-६१-१३॥",
  "तेषु सम्भक्ष्यमाणेषु प्रजा भयनिपीडिताः ।\nयान्त स्म शरणं शक्रं तमप्यर्थं न्यवेदयन् ॥६-६१-१४॥",
  "स कुम्भकर्णं कुपितो महेन्द्रो जघान वज्रेण शितेन वज्री ।\nस शक्रवज्राभिहतो महात्मा चचाल कोपाच्च भृशं ननाद ॥६-६१-१५॥",
  "तस्य नानद्यमानस्य कुम्भकर्णस्य रक्षसः ।\nश्रुत्वा निनादं वित्रस्ताः प्रजा भूयो वितत्रसुः ॥६-६१-१६॥",
  "ततः क्रुद्धो महेन्द्रस्य कुम्भकर्णो महाबलः ।\nनिष्कृष्यैरावताद् दन्तं जघानोरसि वासवम् ॥६-६१-१७॥",
  "कुम्भकर्णप्रहारार्तो विजज्वाल स वासवः ।\nततो विषेदुः सहसा देवा ब्रह्मर्षिदानवाः ॥६-६१-१८॥",
  "प्रजाभिः सह शक्रश्च ययौ स्थानं स्वयंभुवः ।\nकुम्भकर्णस्य दौरात्म्यं शशंसुस्ते प्रजापतेः ॥६-६१-१९॥",
  "प्रजानां भक्षणं चापि देवानां चापि धर्षणम् ।\nआश्रमध्वंसनं चापि परस्त्रीहरणं भृशम् ॥६-६१-२०॥",
  "एवं प्रजा यदि त्वेष भक्षयिष्यति नित्यशः ।\nअचिरेणैव कालेन शून्यो लोको भविष्यति ॥६-६१-२१॥",
  "वासवस्य वचः श्रुत्वा सर्वलोकपितामहः ।\nरक्षांस्यावाहयामास कुम्भकर्णं ददर्श ह ॥६-६१-२२॥",
  "कुम्भकर्णं समीक्ष्यैव वितत्रास प्रजापतिः ।\nकुम्भकर्णमथाश्वास्तः स्वयंभूरिदमब्रवीत् ॥६-६१-२३॥",
  "ध्रुवं लोकविनाशाय पौलस्त्येनासि निर्मितः ।\nतस्मात् त्वमद्यप्रभृति मृतकल्पः शयिष्यसे ॥६-६१-२४॥",
  "ब्रह्मशापाभिभूतोऽथ निपपाताग्रतः प्रभोः ।\nततः परमसम्भ्रान्तो रावणो वाक्यमब्रवीत् ॥६-६१-२५॥",
  "प्रवृद्धः काञ्चनो वृक्षः फलकाले निकृत्यते ।\nन नप्तारं स्वकं न्याय्यं शप्तुमेवं प्रजापते ॥६-६१-२६॥",
  "न मिथ्यावचनश्च त्वं स्वप्स्यत्येव न संशयः ।\nकालस्तु क्रियतामस्य शयने जागरे तथा ॥६-६१-२७॥",
  "रावणस्य वचः श्रुत्वा स्वयंभूरिदमब्रवीत् ।\nशयिता ह्येष षण्मासमेकाहं जागरिष्यति ॥६-६१-२८॥",
  "एकेनाह्ना त्वसौ वीरश्चरन् भूमिं बुभुक्षितः ।\nव्यात्तास्यो भक्षयेल्लोकान् संवृद्ध इव पावकः ॥६-६१-२९॥",
  "सोऽसौ व्यसनमापन्नः कुम्भकर्णमबोधयत् ।\nत्वत्पराक्रमभीतश्च राजा सम्प्रति रावणः ॥६-६१-३०॥",
  "स एष निर्गतो वीरः शिबिराद् भीमविक्रमः ।\nवानरान् भृशसंक्रुद्धो भक्षयन् परिधावति ॥६-६१-३१॥",
  "कुम्भकर्णं समीक्ष्यैव हरयोऽद्य प्रदुद्रुवुः ।\nकथमेनं रणे क्रुद्धं वारयिष्यन्ति वानराः ॥६-६१-३२॥",
  "उच्यन्तां वानराः सर्वे यन्त्रमेतत् समुच्छ्रितम् ।\nइति विज्ञाय हरयो भविष्यन्तीह निर्भयाः ॥६-६१-३३॥",
  "विभीषणवचः श्रुत्वा हेतुमत् सुमुखोद्गतम् ।\nउवाच राघवो वाक्यं नीलं सेनापतिं तदा ॥६-६१-३४॥",
  "गच्छ सैन्यानि सर्वाणि व्यूह्य तिष्ठस्व पावके ।\nद्वाराण्यादाय लङ्कायाश्चर्याश्चास्याथ संक्रमान् ॥६-६१-३५॥",
  "शैलशृङ्गाणि वृक्षांश्च शिलाश्चाप्युपसंहरन् ।\nभवन्तः सायुधाः सर्वे वानराः शैलपाणयः ॥६-६१-३६॥",
  "राघवेण समादिष्टो नीलो हरिचमूपतिः ।\nशशास वानरानीकं यथावत् कपिकुञ्जरः ॥६-६१-३७॥",
  "ततो गवाक्षः शरभो हनूमानङ्गदस्तथा ।\nशैलशृङ्गाणि शैलाभा गृहीत्वा द्वारमभ्ययुः ॥६-६१-३८॥",
  "रामवाक्यमुपश्रुत्य हरयो जितकाशिनः ।\nपादपैरर्दयन् वीरा वानराः परवाहिनीम् ॥६-६१-३९॥",
  "ततो हरीणां तदनीकमुग्रं रराज शैलोद्यतवृक्षहस्तम् ।\nगिरेः समीपानुगतं यथैव महन्महाम्भोधरजालमुग्रम् ॥६-६१-४०॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकषष्ठितमः सर्गः ॥६-६१॥"
]