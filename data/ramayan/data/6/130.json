[
  "अथ श्रीमद्वाल्मीकीयरामायणे युद्धकाण्डे भरतसमागमः नाम त्रिंशदधिकशततमः सर्गः ॥६-१३०॥",
  "श्रुत्वा तु परमानन्दं भरतः सत्यविक्रमः ।\nहृष्टमाज्ञापयामास शत्रुघ्नं परवीरहा ॥६-१३०-१॥",
  "दैवतानि च सर्वाणि चैत्यानि नगरस्य च ।\nसुगन्धमाल्यैर्वादित्रैरर्चन्तु शुचयो नराः ॥६-१३०-२॥",
  "सूताः स्तुतिपुराणज्ञाः सर्वे वैतालिकास्तथा ।\nसर्वे वादित्रकुशला गणिकाश्चैव सर्वशः ॥६-१३०-३॥",
  "राजदारास्तथामात्याः सैन्याः सेनाङ्गनागणाः ।\nब्राह्मणाश्च सराजन्याः श्रेणीमुख्यास्तथा गणाः ॥६-१३०-४॥",
  "अभिनिर्यान्तु रामस्य द्रष्टुं शशिनिभं मुखम् ।\nभरतस्य वचः श्रुत्वा शत्रुघ्नः परवीरहा ॥६-१३०-५॥",
  "विष्टीरनेकसाहस्रीश्चोदयामास भागशः ।\nसमीकुरुत निम्नानि विषमाणि समानि च ॥६-१३०-६॥",
  "स्थानानि च निरस्यन्तां नन्दिग्रामादितः परम् ।\nसिञ्चन्तु पृथिवीं कृत्स्नां हिमशीतेन वारिणा ॥६-१३०-७॥",
  "ततोऽभ्यवकिरन्त्वन्ये लाजैः पुष्पैश्च सर्वतः ।\nसमुच्छ्रितपताकास्तु रथ्याः पुरवरोत्तमे ॥६-१३०-८॥",
  "शोभयन्तु च वेश्मानि सूर्यस्योदयनं प्रति ।\nस्रग्दाममुक्तपुष्पैश्च सुवर्णैः पञ्चवर्णकैः ॥६-१३०-९॥",
  "राजमार्गमसम्बाधं किरन्तु शतशो नराः ।\nततस्तच्छासनं श्रुत्वा शत्रुघ्नस्य मुदान्विताः ॥६-१३०-१०॥",
  "धृष्टिर्जयन्तो विजयः सिद्धार्थश्चार्थसाधकः ।\nअशोको मन्त्रपालश्च सुमन्त्रश्चापि निर्ययुः ॥६-१३०-११॥",
  "मत्तैर्नागसहस्रैश्च सध्वजैः सुविभूषितैः ।\nअपरे हेमकक्षाभिः सगजाभिः करेणुभिः ॥६-१३०-१२॥",
  "निर्ययुस्तुरगाक्रान्ता रथैश्च सुमहारथाः ।\nशक्त्यृष्टिपाशहस्तानां सध्वजानां पताकिनाम् ॥६-१३०-१३॥",
  "तुरगाणां सहस्रैश्च मुख्यैर्मुख्यतरान्वितैः ।\nपदातीनां सहस्रैश्च वीराः परिवृता ययुः ॥६-१३०-१४॥",
  "ततो यानान्युपारूढाः सर्वा दशरथस्त्रियः ।\nकौसल्यां प्रमुखे कृत्वा सुमित्रां चापि निर्ययुः ॥६-१३०-१५॥",
  "कैकेय्या सहिताः सर्वा नन्दिग्राममुपागमन् ॥६-१३०-१६॥",
  "द्विजातिमुख्यैर्धर्मात्मा श्रेणीमुख्यैः सनैगमैः ।\nमाल्यमोदकहस्तैश्च मन्त्रिभिर्भरतो वृतः ॥६-१३०-१७॥",
  "शङ्खभेरीनिनादैश्च बन्दिभिश्चाभिनन्दितः ।\nआर्यपादौ गृहीत्वा तु शिरसा धर्मकोविदः ॥६-१३०-१८॥",
  "पाण्डुरं छत्रमादाय शुक्लमाल्योपशोभितम् ।\nशुक्ले च वालव्यजने राजार्हे हेमभूषिते ॥६-१३०-१९॥",
  "उपवासकृशो दीनश्चीरकृष्णाजिनाम्बरः ।\nभ्रातुरागमनं श्रुत्वा तत्पूर्वं हर्षमागतः ॥६-१३०-२०॥",
  "प्रत्युद्ययौ यदा रामं महात्मा सचिवैः सह ।\nअश्वानां खुरशब्दैश्च रथनेमिस्वनेन च ॥६-१३०-२१॥",
  "शङ्खदुन्दुभिनादेन संचचालेव मेदिनी ।\nगजानां बृंहितैश्चापि शङ्खदुन्दुभिनिःस्वनैः ॥६-१३०-२२॥",
  "कृत्स्नं तु नगरं तत् तु नन्दिग्राममुपागमत् ।\nसमीक्ष्य भरतो वाक्यमुवाच पवनात्मजम् ॥६-१३०-२३॥",
  "कच्चिन्न खलु कापेयी सेव्यते चलचित्तता ।\nनहि पश्यामि काकुत्स्थं राममार्यं परंतपम् ॥६-१३०-२४॥",
  "कच्चिन्न चानुदृश्यन्ते कपयः कामरूपिणः ।\nअथैवमुक्ते वचने हनूमानिदमब्रवीत् ॥६-१३०-२५॥",
  "अर्थ्यं विज्ञापयन्नेव भरतं सत्यविक्रमम् ।\nसदाफलान् कुसुमितान् वृक्षान् प्राप्य मधुस्रवान् ॥६-१३०-२६॥",
  "भरद्वाजप्रसादेन मत्तभ्रमरनादितान् ।\nतस्य चैव वरो दत्तो वासवेन परंतप ॥६-१३०-२७॥",
  "ससैन्यस्य तदातिथ्यं कृतं सर्वगुणान्वितम् ।\nनिःस्वनः श्रूयते भीमः प्रहृष्टानां वनौकसाम् ॥६-१३०-२८॥",
  "मन्ये वानरसेना सा नदीं तरति गोमतीम् ।\nरजोवर्षं समुद्भूतं पश्य सालवनं प्रति ॥६-१३०-२९॥",
  "मन्ये सालवनं रम्यं लोलयन्ति प्लवंगमाः ।\nतदेतद् दृश्यते दूराद् विमानं चन्द्रसंनिभम् ॥६-१३०-३०॥",
  "विमानं पुष्पकं दिव्यं मनसा ब्रह्मनिर्मितम् ।\nरावणं बान्धवैः सार्धं हत्वा लब्धं महात्मना ॥६-१३०-३१॥",
  "तरुणादित्यसंकाशं विमानं रामवाहनम् ।\nधनदस्य प्रसादेन दिव्यमेतन्मनोजवम् ॥६-१३०-३२॥",
  "एतस्मिन् भ्रातरौ वीरौ वैदेह्या सह राघवौ ।\nसुग्रीवश्च महातेजा राक्षसश्च विभीषणः ॥६-१३०-३३॥",
  "ततो हर्षसमुद्भूतो निःस्वनो दिवमस्पृशत् ।\nस्त्रीबालयुववृद्धानां रामोऽयमिति कीर्तिते ॥६-१३०-३४॥",
  "रथकुञ्जरवाजिभ्यस्तेऽवतीर्य महीं गताः ।\nददृशुस्तं विमानस्थं नराः सोममिवाम्बरे ॥६-१३०-३५॥",
  "प्राञ्जलिर्भरतो भूत्वा प्रहृष्टो राघवोन्मुखः ।\nयथार्थेनार्घ्यपाद्याद्यैस्ततो राममपूजयत् ॥६-१३०-३६॥",
  "मनसा ब्रह्मणा सृष्टे विमाने भरताग्रजः ।\nरराज पृथुदीर्घाक्षो वज्रपाणिरिवामरः ॥६-१३०-३७॥",
  "ततो विमानाग्रगतं भरतो भ्रातरं तदा ।\nववन्दे प्रणतो रामं मेरुस्थमिव भास्करम् ॥६-१३०-३८॥",
  "ततो रामाभ्यनुज्ञातं तद् विमानमनुत्तमम् ।\nहंसयुक्तं महावेगं निपपात महीतलम् ॥६-१३०-३९॥",
  "आरोपितो विमानं तद् भरतः सत्यविक्रमः ।\nराममासाद्य मुदितः पुनरेवाभ्यवादयत् ॥६-१३०-४०॥",
  "तं समुत्थाय काकुत्स्थश्चिरस्याक्षिपथं गतम् ।\nअङ्के भरतमारोप्य मुदितः परिषस्वजे ॥६-१३०-४१॥",
  "ततो लक्ष्मणमासाद्य वैदेहीं च परंतपः ।\nअथाभ्यवादयत् प्रीतो भरतो नाम चाब्रवीत् ॥६-१३०-४२॥",
  "सुग्रीवं केकयीपुत्रो जाम्बवन्तमथाङ्गदम् ।\nमैन्दं च द्विविदं नीलमृषभं चैव सस्वजे ॥६-१३०-४३॥",
  "सुषेणं च नलं चैव गवाक्षं गन्धमादनम् ।\nशरभं पनसं चैव परितः परिषस्वजे ॥६-१३०-४४॥",
  "ते कृत्वा मानुषं रूपं वानराः कामरूपिणः ।\nकुशलं पर्यपृच्छंस्ते प्रहृष्टा भरतं तदा ॥६-१३०-४५॥",
  "अथाब्रवीद् राजपुत्रः सुग्रीवं वानरर्षभम् ।\nपरिष्वज्य महातेजा भरतो धर्मिणां वरः ॥६-१३०-४६॥",
  "त्वमस्माकं चतुर्णां वै भ्राता सुग्रीव पञ्चमः ।\nसौहृदाज्जायते मित्रमपकारोऽरिलक्षणम् ॥६-१३०-४७॥",
  "विभीषणं च भरतः सान्त्ववाक्यमथाब्रवीत् ।\nदिष्ट्या त्वया सहायेन कृतं कर्म सुदुष्करम् ॥६-१३०-४८॥",
  "शत्रुघ्नश्च तदा राममभिवाद्य सलक्ष्मणम् ।\nसीतायाश्चरणौ वीरो विनयादभ्यवादयत् ॥६-१३०-४९॥",
  "रामो मातरमासाद्य विवर्णां शोककर्शिताम् ।\nजग्राह प्रणतः पादौ मनो मातुः प्रहर्षयन् ॥६-१३०-५०॥",
  "अभिवाद्य सुमित्रां च कैकेयीं च यशस्विनीम् ।\nस मातॄश्च ततः सर्वाः पुरोहितमुपागमत् ॥६-१३०-५१॥",
  "स्वागतं ते महाबाहो कौसल्यानन्दवर्धन ।\nइति प्राञ्जलयः सर्वे नागरा राममब्रुवन् ॥६-१३०-५२॥",
  "तान्यञ्जलिसहस्राणि प्रगृहीतानि नागरैः ।\nव्याकोशानीव पद्मानि ददर्श भरताग्रजः ॥६-१३०-५३॥",
  "पादुके ते तु रामस्य गृहीत्वा भरतः स्वयम् ।\nचरणाभ्यां नरेन्द्रस्य योजयामास धर्मवित् ॥६-१३०-५४॥",
  "अब्रवीच्च तदा रामं भरतः स कृताञ्जलिः ।\nएतत् ते सकलं राज्यं न्यासं निर्यातितं मया ॥६-१३०-५५॥",
  "अद्य जन्म कृतार्थं मे संवृत्तश्च मनोरथः ।\nयत् त्वां पश्यामि राजानमयोध्यां पुनरागतम् ॥६-१३०-५६॥",
  "अवेक्षतां भवान् कोशं कोष्ठागारं गृहं बलम् ।\nभवतस्तेजसा सर्वं कृतं दशगुणं मया ॥६-१३०-५७॥",
  "तथा ब्रुवाणं भरतं दृष्ट्वा तं भ्रातृवत्सलम् ।\nमुमुचुर्वानरा बाष्पं राक्षसश्च विभीषणः ॥६-१३०-५८॥",
  "ततः प्रहर्षाद् भरतमङ्कमारोप्य राघवः ।\nययौ तेन विमानेन ससैन्यो भरताश्रमम् ॥६-१३०-५९॥",
  "भरताश्रममासाद्य ससैन्यो राघवस्तदा ।\nअवतीर्य विमानाग्रादवतस्थे महीतले ॥६-१३०-६०॥",
  "अब्रवीत् तु तदा रामस्तद् विमानमनुत्तमम् ।\nवह वैश्रवणं देवमनुजानामि गम्यताम् ॥६-१३०-६१॥",
  "ततो रामाभ्यनुज्ञातं तद् विमानमनुत्तमम् ।\nउत्तरां दिशमुद्दिश्य जगाम धनदालयम् ॥६-१३०-६२॥",
  "विमानं पुष्पकं दिव्यं संगृहीतं तु रक्षसा ।\nअगमद् धनदं वेगाद् रामवाक्यप्रचोदितम् ॥६-१३०-६३॥",
  "पुरोहितस्यात्मसखस्य राघवो बृहस्पतेः शक्र इवामराधिपः ।\nनिपीड्य पादौ पृथगासने शुभे सहैव तेनोपविवेश वीर्यवान् ॥६-१३०-६४॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे भरतसमागमः नाम त्रिंशदधिकशततमः सर्गः ॥६-१३०॥"
]