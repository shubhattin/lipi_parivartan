[
  "श्रीमद्वाल्मीकीयरामायणे युद्धकाण्डे भरतप्रियाख्यानम् नाम अष्टाविंशत्यधिकशततमः सर्गः ॥६-१२८॥",
  "शिरस्यञ्जलिमाधाय कैकेय्यानन्दवर्धनः ।\nबभाषे भरतो ज्येष्ठं रामं सत्यपराक्रमम् ॥६-१२८-१॥",
  "पूजिता मामिका माता दत्तं राज्यमिदं मम ।\nतद् ददामि पुनस्तुभ्यं यथा त्वमददा मम ॥६-१२८-२॥",
  "धुरमेकाकिना न्यस्तां वृषभेण बलीयसा ।\nकिशोरवद् गुरुं भारं न वोढुमहमुत्सहे ॥६-१२८-३॥",
  "वारिवेगेन महता भिन्नः सेतुरिव क्षरन् ।\nदुर्बन्धनमिदं मन्ये राज्यच्छिद्रमसंवृतम् ॥६-१२८-४॥",
  "गतिं खर इवाश्वस्य हंसस्येव च वायसः ।\nनान्वेतुमुत्सहे वीर तव मार्गमरिंदम ॥६-१२८-५॥",
  "यथा चारोपितो वृक्षो जातश्चान्तर्निवेशने ।\nमहानपि दुरारोहो महास्कन्धः प्रशाखवान् ॥६-१२८-६॥",
  "शीर्येत पुष्पितो भूत्वा न फलानि प्रदर्शयन् ।\nतस्य नानुभवेदर्थं यस्य हेतोः स रोपितः ॥६-१२८-७॥",
  "एषोपमा महाबाहो त्वमर्थं वेत्तुमर्हसि ।\nयद्यस्मान् मनुजेन्द्र त्वं भर्ता भृत्यान् न शाधि हि ॥६-१२८-८॥",
  "जगदद्याभिषिक्तं त्वामनुपश्यतु राघव ।\nप्रतपन्तमिवादित्यं मध्याह्ने दीप्ततेजसम् ॥६-१२८-९॥",
  "तूर्यसंघातनिर्घोषैः काञ्चीनूपुरनिःस्वनैः ।\nमधुरैर्गीतशब्दैश्च प्रतिबुध्यस्व शेष्व च ॥६-१२८-१०॥",
  "यावदावर्तते चक्रं यावती च वसुंधरा ।\nतावत् त्वमिह लोकस्य स्वामित्वमनुवर्तय ॥६-१२८-११॥",
  "भरतस्य वचः श्रुत्वा रामः परपुरञ्जयः ।\nतथेति प्रतिजग्राह निषसादासने शुभे ॥६-१२८-१२॥",
  "ततः शत्रुघ्नवचनान्निपुणाः श्मश्रुवर्धनाः ।\nसुखहस्ताः सुशीघ्राश्च राघवं पर्यवारयन् ॥६-१२८-१३॥",
  "पूर्वं तु भरते स्नाते लक्ष्मणे च महाबले ।\nसुग्रीवे वानरेन्द्रे च राक्षसेन्द्रे विभीषणे ॥६-१२८-१४॥",
  "विशोधितजटः स्नातश्चित्रमाल्यानुलेपनः ।\nमहार्हवसनोपेतस्तस्थौ तत्र श्रिया ज्वलन् ॥६-१२८-१५॥",
  "प्रतिकर्म च रामस्य कारयामास वीर्यवान् ।\nलक्ष्मणस्य च लक्ष्मीवानिक्ष्वाकुकुलवर्धनः ॥६-१२८-१६॥",
  "प्रतिकर्म च सीतायाः सर्वा दशरथस्त्रियः ।\nआत्मनैव तदा चक्रुर्मनस्विन्यो मनोहरम् ॥६-१२८-१७॥",
  "ततो वानरपत्नीनां सर्वासामेव शोभनम् ।\nचकार यत्नात् कौसल्या प्रहृष्टा पुत्रवत्सला ॥६-१२८-१८॥",
  "ततः शत्रुघ्नवचनात् सुमन्त्रो नाम सारथिः ।\nयोजयित्वाभिचक्राम रथं सर्वाङ्गशोभनम् ॥६-१२८-१९॥",
  "अग्न्यर्कामलसंकाशं दिव्यं दृष्ट्वा रथं स्थितम् ।\nआरुरोह महाबाहू रामः परपुरंजयः ॥६-१२८-२०॥",
  "सुग्रीवो हनुमांश्चैव महेन्द्रसदृशद्युती ।\nस्नातौ दिव्यनिभैर्वस्त्रैर्जग्मतुः शुभकुण्डलौ ॥६-१२८-२१॥",
  "सर्वाभरणजुष्टाश्च ययुस्ताः शुभकुण्डलाः ।\nसुग्रीवपत्न्यः सीता च द्रष्टुं नगरमुत्सुकाः ॥६-१२८-२२॥",
  "अयोध्यायां च सचिवा राज्ञो दशरथस्य च ।\nपुरोहितं पुरस्कृत्य मन्त्रयामासुरर्थवत् ॥६-१२८-२३॥",
  "अशोको विजयश्चैव सिद्धार्थश्च समाहिताः ।\nमन्त्रयन् रामवृद्ध्यर्थमृद्ध्यर्थं नगरस्य च ॥६-१२८-२४॥",
  "सर्वमेवाभिषेकार्थं जयार्हस्य महात्मनः ।\nकर्तुमर्हथ रामस्य यद् यन्मङ्गलपूर्वकम् ॥६-१२८-२५॥",
  "इति ते मन्त्रिणः सर्वे संदिश्य च पुरोहितः ।\nनगरान्निर्ययुस्तूर्णं रामदर्शनबुद्धयः ॥६-१२८-२६॥",
  "हरियुक्तं सहस्राक्षो रथमिन्द्र इवानघः ।\nप्रययौ रथमास्थाय रामो नगरमुत्तमम् ॥६-१२८-२७॥",
  "जग्राह भरतो रश्मीन् शत्रुघ्नश्छत्रमाददे ।\nलक्ष्मणो व्यजनं तस्य मूर्ध्नि संवीजयंस्तदा ॥६-१२८-२८॥",
  "श्वेतं च वालव्यजनं जगृहे परितः स्थितः ।\nअपरं चन्द्रसंकाशं राक्षसेन्द्रो विभीषणः ॥६-१२८-२९॥",
  "ऋषिसङ्घैस्तदाऽऽकाशे देवैश्च समरुद्गणैः ।\nस्तूयमानस्य रामस्य शुश्रुवे मधुरध्वनिः ॥६-१२८-३०॥",
  "ततः शत्रुञ्जयं नाम कुञ्जरं पर्वतोपमम् ।\nआरुरोह महातेजाः सुग्रीवः प्लवगर्षभः ॥६-१२८-३१॥",
  "नव नागसहस्राणि ययुरास्थाय वानराः ।\nमानुषं विग्रहं कृत्वा सर्वाभरणभूषिताः ॥६-१२८-३२॥",
  "शङ्खशब्दप्रणादैश्च दुन्दुभीनां च निःस्वनैः ।\nप्रययौ पुरुषव्याघ्रस्तां पुरीं हर्म्यमालिनीम् ॥६-१२८-३३॥",
  "ददृशुस्ते समायान्तं राघवं सपुरःसरम् ।\nविराजमानं वपुषा रथेनातिरथं तदा ॥६-१२८-३४॥",
  "ते वर्धयित्वा काकुत्स्थं रामेण प्रतिनन्दिताः ।\nअनुजग्मुर्महात्मानं भ्रातृभिः परिवारितम् ॥६-१२८-३५॥",
  "अमात्यैर्ब्राह्मणैश्चैव तथा प्रकृतिभिर्वृतः ।\nश्रिया विरुरुचे रामो नक्षत्रैरिव चन्द्रमाः ॥६-१२८-३६॥",
  "स पुरोगामिभिस्तूर्यैस्तालस्वस्तिकपाणिभिः ।\nप्रव्याहरद्भिर्मुदितैर्मङ्गलानि वृतो ययौ ॥६-१२८-३७॥",
  "अक्षतं जातरूपं च गावः कन्याः सहद्विजाः ।\nनरा मोदकहस्ताश्च रामस्य पुरतो ययुः ॥६-१२८-३८॥",
  "सख्यं च रामः सुग्रीवे प्रभावं चानिलात्मजे ।\nवानराणां च तत् कर्म ह्याचचक्षेऽथ मन्त्रिणाम् ॥६-१२८-३९॥",
  "श्रुत्वा च विस्मयं जग्मुरयोध्यापुरवासिनः ।\nवानराणां च तत् कर्म राक्षसानां च तद् बलम् ।\nविभीषणस्य संयोगमाचचक्षेऽथ मन्त्रिणाम् ॥६-१२८-४०॥",
  "द्युतिमानेतदाख्याय रामो वानरसंयुतः ।\nहृष्टपुष्टजनाकीर्णामयोध्यां प्रविवेश सः ॥६-१२८-४१॥",
  "ततो ह्यभ्युच्छ्रयन् पौराः पताकाश्च गृहे गृहे ।\nऐक्ष्वाकाध्युषितं रम्यमाससाद पितुर्गृहम् ॥६-१२८-४२॥",
  "अथाब्रवीद् राजपुत्रो भरतं धर्मिणां वरम् ।\nअर्थोपहितया वाचा मधुरं रघुनन्दनः ॥६-१२८-४३॥",
  "पितुर्भवनमासाद्य प्रविश्य च महात्मनः ।\nकौसल्यां च सुमित्रां च कैकेयीमभिवाद्य च ॥६-१२८-४४॥",
  "तच्च मद्भवनं श्रेष्ठं साशोकवनिकं महत् ।\nमुक्तावैदूर्यसंकीर्णं सुग्रीवाय निवेदय ॥६-१२८-४५॥",
  "तस्य तद् वचनं श्रुत्वा भरतः सत्यविक्रमः ।\nहस्ते गृहीत्वा सुग्रीवं प्रविवेश तमालयम् ॥६-१२८-४६॥",
  "ततस्तैलप्रदीपांश्च पर्यङ्कास्तरणानि च ।\nगृहीत्वा विविशुः क्षिप्रं शत्रुघ्नेन प्रचोदिताः ॥६-१२८-४७॥",
  "उवाच च महातेजाः सुग्रीवं राघवानुजः ।\nअभिषेकाय रामस्य दूतानाज्ञापय प्रभो ॥६-१२८-४८॥",
  "सौवर्णान् वानरेन्द्राणां चतुर्णां चतुरो घटान् ।\nददौ क्षिप्रं स सुग्रीवः सर्वरत्नविभूषितान् ॥६-१२८-४९॥",
  "तथा प्रत्यूषसमये चतुर्णां सागराम्भसाम् ।\nपूर्णैर्घटैः प्रतीक्षध्वं तथा कुरुत वानराः ॥६-१२८-५०॥",
  "एवमुक्ता महात्मानो वानरा वारणोपमाः ।\nउत्पेतुर्गगनं शीघ्रं गरुडा इव शीघ्रगाः ॥६-१२८-५१॥",
  "जाम्बवांश्च हनूमांश्च वेगदर्शी च वानरः ।\nऋषभश्चैव कलशाञ्जलपूर्णानथानयन् ॥६-१२८-५२॥",
  "नदीशतानां पञ्चानां जलं कुम्भैरुपाहरन् ।\nपूर्वात् समुद्रात् कलशं जलपूर्णमथानयत् ॥६-१२८-५३॥",
  "सुषेणः सत्त्वसम्पन्नः सर्वरत्नविभूषितम् ।\nऋषभो दक्षिणात्तूर्णं समुद्राज्जलमानयत् ॥६-१२८-५४॥",
  "रक्तचन्दनकर्पूरैः संवृतं काञ्चनं घटम् ।\nगवयः पश्चिमात् तोयमाजहार महार्णवात् ॥६-१२८-५५॥",
  "रत्नकुम्भेन महता शीतं मारुतविक्रमः ।\nउत्तराच्च जलं शीघ्रं गरुडानिलविक्रमः ॥६-१२८-५६॥",
  "आजहार स धर्मात्मानिलः सर्वगुणान्वितः ।\nततस्तैर्वानरश्रेष्ठैरानीतं प्रेक्ष्य तज्जलम् ॥६-१२८-५७॥",
  "अभिषेकाय रामस्य शत्रुघ्नः सचिवैः सह ।\nपुरोहिताय श्रेष्ठाय सुहृद्भ्यश्च न्यवेदयत् ॥६-१२८-५८॥",
  "ततः स प्रयतो वृद्धो वसिष्ठो ब्राह्मणैः सह ।\nरामं रत्नमये पीठे ससीतं संन्यवेशयत् ॥६-१२८-५९॥",
  "वसिष्ठो वामदेवश्च जाबालिरथ काश्यपः ।\nकात्यायनः सुयज्ञश्च गौतमो विजयस्तथा ॥६-१२८-६०॥",
  "अभ्यषिञ्चन्नरव्याघ्रं प्रसन्नेन सुगन्धिना ।\nसलिलेन सहस्राक्षं वसवो वासवं यथा ॥६-१२८-६१॥",
  "ऋत्विग्भिर्ब्राह्मणैः पूर्वं कन्याभिर्मन्त्रिभिस्तथा ।\nयोधैश्चैवाभ्यषिञ्चस्ते सम्प्रहृष्टैः सनैगमैः ॥६-१२८-६२॥",
  "सर्वौषधिरसैश्चापि दैवतैर्नभसि स्थितैः ।\nचतुर्भिर्लोकपालैश्च सर्वैर्देवैश्च संगतैः ॥६-१२८-६३॥",
  "ब्रह्मणा निर्मितं पूर्वं किरीटं रत्नशोभितम् ।\nअभिषिक्तः पुरा येन मनुस्तं दीप्ततेजसम् ॥६-१२८-६४॥",
  "तस्यान्ववाये राजानः क्रमाद् येनाभिषेचिताः ।\nसभायां हेमक्लृप्तायां शोभितायां महाधनैः ॥६-१२८-६५॥",
  "रत्नैर्नानाविधैश्चैव चित्रितायां सुशोभनैः ।\nनानारत्नमये पीठे कल्पयित्वा यथाविधि ॥६-१२८-६६॥",
  "किरीटेन ततः पश्चाद् वसिष्ठेन महात्मना ।\nऋत्विग्भिर्भूषणैश्चैव समयोक्ष्यत राघवः ॥६-१२८-६७॥",
  "छत्रं तस्य च जग्राह शत्रुघ्नः पाण्डुरं शुभम् ।\nश्वेतं च वालव्यजनं सुग्रीवो वानरेश्वरः ॥६-१२८-६८॥",
  "अपरं चन्द्रसंकाशं राक्षसेन्द्रो विभीषणः ।\nमालां ज्वलन्तीं वपुषा काञ्चनीं शतपुष्कराम् ॥६-१२८-६९॥",
  "राघवाय ददौ वायुर्वासवेन प्रचोदितः ।\nसर्वरत्नसमायुक्तं मणिभिश्च विभूषितम् ॥६-१२८-७०॥",
  "मुक्ताहारं नरेन्द्राय ददौ शक्रप्रचोदितः ।\nप्रजगुर्देवगन्धर्वा ननृतुश्चाप्सरोगणाः ॥६-१२८-७१॥",
  "अभिषेके तदर्हस्य तदा रामस्य धीमतः ।\nभूमिः सस्यवती चैव फलवन्तश्च पादपाः ॥६-१२८-७२॥",
  "गन्धवन्ति च पुष्पाणि बभूवू राघवोत्सवे ।\nसहस्रशतमश्वानां धेनूनां च गवां तथा ॥६-१२८-७३॥",
  "ददौ शतवृषान् पूर्वं द्विजेभ्यो मनुजर्षभः ।\nत्रिंशत्कोटीर्हिरण्यस्य ब्राह्मणेभ्यो ददौ पुनः ॥६-१२८-७४॥",
  "नानाभरणवस्त्राणि महार्हाणि च राघवः ।\nअर्करश्मिप्रतीकाशां काञ्चनीं मणिविग्रहाम् ॥६-१२८-७५॥",
  "सुग्रीवाय स्रजं दिव्यां प्रायच्छन्मनुजाधिपः ।\nवैदूर्यमयचित्रे च चन्द्ररश्मिविभूषिते ॥६-१२८-७६॥",
  "वालिपुत्राय धृतिमानङ्गदायाङ्गदे ददौ ।\nमणिप्रवरजुष्टं तं मुक्ताहारमनुत्तमम् ॥६-१२८-७७॥",
  "सीतायै प्रददौ रामश्चन्द्ररश्मिसमप्रभम् ।\nअरजे वाससी दिव्ये शुभान्याभरणानि च ॥६-१२८-७८॥",
  "अवेक्षमाणा वैदेही प्रददौ वायुसूनवे ।\nअवमुच्यात्मनः कण्ठाद्धारं जनकनन्दिनी ॥६-१२८-७९॥",
  "अवैक्षत हरीन् सर्वान् भर्तारं च मुहुर्मुहुः ।\nतामिङ्गितज्ञः सम्प्रेक्ष्य बभाषे जनकात्मजाम् ॥६-१२८-८०॥",
  "प्रदेहि सुभगे हारं यस्य तुष्टासि भामिनि ।\nअथ सा वायुपुत्राय तं हारमसितेक्षणा ॥६-१२८-८१॥",
  "तेजो धृतिर्यशो दाक्ष्यं सामर्थ्यं विनयो नयः ।\nपौरुषं विक्रमो बुद्धिर्यस्मिन् नेतानि नित्यदा ॥६-१२८-८२॥",
  "हनूमांस्तेन हारेण शुशुभे वानरर्षभः ।\nचन्द्रांशुचयगौरेण श्वेताभ्रेण यथाचलः ॥६-१२८-८३॥",
  "सर्वे वानरवृद्धाश्च ये चान्ये वानरोत्तमाः ।\nवासोभिर्भूषणैश्चैव यथार्हं प्रतिपूजिताः ॥६-१२८-८४॥",
  "विभीषणोऽथ सुग्रीवो हनूमाञ्जाम्बवांस्तथा ।\nसर्वे वानरमुख्याश्च रामेणाक्लिष्टकर्मणा ॥६-१२८-८५॥",
  "यथार्हं पूजिताः सर्वे कामै रत्नैश्च पुष्कलैः ।\nप्रहृष्टमनसः सर्वे जग्मुरेव यथागतम् ॥६-१२८-८६॥",
  "ततो द्विविदमैन्दाभ्यां नीलाय च परंतपः ।\nसर्वान् कामगुणान् वीक्ष्य प्रददौ वसुधाधिपः ॥६-१२८-८७॥",
  "दृष्ट्वा सर्वे महात्मानस्ततस्ते वानरर्षभाः ।\nविसृष्टाः पार्थिवेन्द्रेण किष्किन्धां समुपागमन् ॥६-१२८-८८॥",
  "सुग्रीवो वानरश्रेष्ठो दृष्ट्वा रामाभिषेचनम् ।\nपूजितश्चैव रामेण किष्किन्धां प्राविशत् पुरीम् ॥६-१२८-८९॥",
  "विभीषणोऽपि धर्मात्मा सह तैर्नैर्ऋतर्षभैः ।\nलब्ध्वा कुलधनं राजा लङ्कां प्रायान्महायशाः ॥६-१२८-९०॥",
  "स राज्यमखिलं शासन्निहतारिर्महायशाः ।\nराघवः परमोदारः शशास परया मुदा ।\nउवाच लक्ष्मणं रामो धर्मज्ञं धर्मवत्सलः ॥६-१२८-९१॥",
  "आतिष्ठ धर्मज्ञ मया सहेमां गां पूर्वराजाध्युषितां बलेन ।\nतुल्यं मया त्वं पितृभिर्धृता या तां यौवराज्ये धुरमुद्वहस्व ॥६-१२८-९२॥",
  "सर्वात्मना पर्यनुनीयमानो यदा न सौमित्रिरुपैति योगम् ।\nनियुज्यमानो भुवि यौवराज्ये ततोऽभ्यषिञ्चद् भरतं महात्मा ॥६-१२८-९३॥",
  "पौण्डरीकाश्वमेधाभ्यां वाजपेयेन चासकृत् ।\nअन्यैश्च विविधैर्यज्ञैरयजत् पार्थिवात्मजः ॥६-१२८-९४॥",
  "राज्यं दशसहस्राणि प्राप्य वर्षाणि राघवः ।\nशताश्वमेधानाजह्रे सदश्वान् भूरिदक्षिणान् ॥६-१२८-९५॥",
  "आजानुलम्बिबाहुः स महावक्षाः प्रतापवान् ।\nलक्ष्मणानुचरो रामः शशास पृथिवीमिमाम् ॥६-१२८-९६॥",
  "राघवश्चापि धर्मात्मा प्राप्य राज्यमनुत्तमम् ।\nईजे बहुविधैर्यज्ञैः ससुहृज्ज्ञातिबान्धवः ॥६-१२८-९७॥",
  "न पर्यदेवन् विधवा न च व्यालकृतं भयम् ।\nन व्याधिजं भयं चासीद् रामे राज्यं प्रशासति ॥६-१२८-९८॥",
  "निर्दस्युरभवल्लोको नानर्थं कश्चिदस्पृशत् ।\nन च स्म वृद्धा बालानां प्रेतकार्याणि कुर्वते ॥६-१२८-९९॥",
  "सर्वं मुदितमेवासीत् सर्वो धर्मपरोऽभवत् ।\nराममेवानुपश्यन्तो नाभ्यहिंसन् परस्परम् ॥६-१२८-१००॥",
  "आसन् वर्षसहस्राणि तथा पुत्रसहस्रिणः ।\nनिरामया विशोकाश्च रामे राज्यं प्रशासति ॥६-१२८-१०१॥",
  "रामो रामो राम इति प्रजानामभवन् कथाः ।\nरामभूतं जगदभूद् रामे राज्यं प्रशासति ॥६-१२८-१०२॥",
  "नित्यमूला नित्यफलास्तरवस्तत्र पुष्पिताः ।\nकामवर्षी च पर्जन्यः सुखस्पर्शश्च मारुतः ॥६-१२८-१०३॥",
  "ब्राह्मणाः क्षत्रिया वैश्याः शूद्रा लोभविवर्जिताः ।\nस्वकर्मसु प्रवर्तन्ते तुष्टाः स्वैरेव कर्मभिः ॥६-१२८-१०४॥",
  "आसन् प्रजा धर्मपरा रामे शासति नानृताः ।\nसर्वे लक्षणसम्पन्नाः सर्वे धर्मपरायणाः ॥६-१२८-१०५॥",
  "दशवर्षसहस्राणि दशवर्षशतानि च ।\nभ्रातृभिः सहितः श्रीमान् रामो राज्यमकारयत् ॥६-१२८-१०६॥",
  "धर्म्यं यशस्यमायुष्यं राज्ञां च विजयावहम् ।\nआदिकाव्यमिदं चार्षं पुरा वाल्मीकिना कृतम् ॥६-१२८-१०७॥",
  "यः शृणोति सदा लोके नरः पापात् प्रमुच्यते ।\nपुत्रकामश्च पुत्रान् वै धनकामो धनानि च ॥६-१२८-१०८॥",
  "लभते मनुजो लोके श्रुत्वा रामाभिषेचनम् ।\nमहीं विजयते राजा रिपूंश्चाप्यधितिष्ठति ॥६-१२८-१०९॥",
  "राघवेण यथा माता सुमित्रा लक्ष्मणेन च ।\nभरतेन च कैकेयी जीवपुत्रास्तथा स्त्रियः ॥६-१२८-११०॥",
  "भविष्यन्ति सदानन्दाः पुत्रपौत्रसमन्विताः ।\nश्रुत्वा रामायणमिदं दीर्घमायुश्च विन्दति ॥६-१२८-१११॥",
  "रामस्य विजयं चेमं सर्वमक्लिष्टकर्मणः ।\nशृणोति य इदं काव्यं पुरा वाल्मीकिना कृतम् ॥६-१२८-११२॥",
  "श्रद्दधानो जितक्रोधो दुर्गाण्यतितरत्यसौ ।\nसमागम्य प्रवासान्ते रमन्ते सह बान्धवैः ॥६-१२८-११३॥",
  "शृण्वन्ति य इदं काव्यं पुरा वाल्मीकिना कृतम् ।\nते प्रार्थितान् वरान् सर्वान् प्राप्नुवन्तीह राघवात् ॥६-१२८-११४॥",
  "श्रवणेन सुराः सर्वे प्रीयन्ते सम्प्रशृण्वताम् ।\nविनायकाश्च शाम्यन्ति गृहे तिष्ठन्ति यस्य वै ॥६-१२८-११५॥",
  "विजयेत महीं राजा प्रवासी स्वस्तिमान् भवेत् ।\nस्त्रियो रजस्वलाः श्रुत्वा पुत्रान् सूयुरनुत्तमान् ॥६-१२८-११६॥",
  "पूजयंश्च पठंश्चैनमितिहासं पुरातनम् ।\nसर्वपापैः प्रमुच्येत दीर्घमायुरवाप्नुयात् ॥६-१२८-११७॥",
  "प्रणम्य शिरसा नित्यं श्रोतव्यं क्षत्रियैर्द्विजात् ।\nऐश्वर्यं पुत्रलाभश्च भविष्यति न संशयः ॥६-१२८-११८॥",
  "रामायणमिदं कृत्स्नं शृण्वतः पठतः सदा ।\nप्रीयते सततं रामः स हि विष्णुः सनातनः ॥६-१२८-११९॥",
  "आदिदेवो महाबाहुर्हरिर्नारायणः प्रभुः ।\nसाक्षाद् रामो रघुश्रेष्ठः शेषो लक्ष्मण उच्यते ॥६-१२८-१२०॥",
  "एवमेतत् पुरावृत्तमाख्यानं भद्रमस्तु वः ।\nप्रव्याहरत विस्रब्धं बलं विष्णोः प्रवर्धताम् ॥६-१२८-१२१॥",
  "देवाश्च सर्वे तुष्यन्ति ग्रहणाच्छ्रवणात् तथा ।\nरामायणस्य श्रवणे तृप्यन्ति पितरः सदा ॥६-१२८-१२२॥",
  "भक्त्या रामस्य ये चेमां संहितामृषिणा कृताम् ।\nये लिखन्तीह च नरास्तेषां वासस्त्रिविष्टपे ॥६-१२८-१२३॥",
  "कुटुम्बवृद्धिं धनधान्यवृद्धिं स्त्रियश्च मुख्याः सुखमुत्तमं च ।\nश्रुत्वा शुभं काव्यमिदं महार्थं प्राप्नोति सर्वां भुवि चार्थसिद्धिम् ॥६-१२८-१२४॥",
  "आयुष्यमारोग्यकरं यशस्यं सौभ्रातृकं बुद्धिकरं शुभं च ।\nश्रोतव्यमेतन्नियमेन सद्भिराख्यानमोजस्करमृद्धिकामैः ॥६-१२८-१२५॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे अष्टाविंशत्यधिकशततमः सर्गः ॥६-१२८॥"
]