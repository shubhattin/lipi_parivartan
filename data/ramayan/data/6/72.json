[
  "श्रीमद्वाल्मीकीयरामायणे युद्धकाण्डे रावणमन्युशल्याविष्कारः नाम द्विसप्ततितमः सर्गः ॥६-७२॥",
  "अतिकायं हतं श्रुत्वा लक्ष्मणेन महात्मना ।\nउद्वेगमगमद् राजा वचनं चेदमब्रवीत् ॥६-७२-१॥",
  "धूम्राक्षः परमामर्षी सर्वशस्त्रभृतां वरः ।\nअकम्पनः प्रहस्तश्च कुम्भकर्णस्तथैव च ॥६-७२-२॥",
  "एते महाबला वीरा राक्षसा युद्धकाङ्क्षिणः ।\nजेतारः परसैन्यानां परैर्नित्यापराजिताः ॥६-७२-३॥",
  "ससैन्यास्ते हता वीरा रामेणाक्लिष्टकर्मणा ।\nराक्षसाः सुमहाकाया नानाशस्त्रविशारदाः ॥६-७२-४॥",
  "अन्ये च बहवः शूरा महात्मानो निपातिताः ।\nप्रख्यातबलवीर्येण पुत्रेणेन्द्रजिता मम ॥६-७२-५॥",
  "तौ भ्रातरौ तदा बद्धौ घोरैर्दत्तवरैः शरैः ।\nयन्न शक्यं सुरैः सर्वैरसुरैर्वा महाबलैः ॥६-७२-६॥",
  "मोक्तुं तद्बन्धनं घोरं यक्षगन्धर्वपन्नगैः ।\nतन्न जाने प्रभावैर्वा मायया मोहनेन वा ॥६-७२-७॥",
  "शरबन्धाद् विमुक्तौ तौ भ्रातरौ रामलक्ष्मणौ ।\nये योधा निर्गताः शूरा राक्षसा मम शासनात् ॥६-७२-८॥",
  "ते सर्वे निहता युद्धे वानरैः सुमहाबलैः ।\nतं न पश्याम्यहं युद्धे योऽद्य रामं सलक्ष्मणम् ॥६-७२-९॥",
  "नाशयेत् सबलं वीरं ससुग्रीवं विभीषणम् ।\nअहो सुबलवान् रामो महदस्त्रबलं च वै ॥६-७२-१०॥",
  "यस्य विक्रममासाद्य राक्षसा निधनं गताः ।\nतं मन्ये राघवं वीरं नारायणमनामयम् ॥६-७२-११॥",
  "तद्भयाद्धि पुरी लङ्का पिहितद्वारतोरणा ।\nअप्रमत्तैश्च सर्वत्र गुल्मे रक्ष्या पुरी त्वियम् ॥६-७२-१२॥",
  "अशोकवनिका चैव यत्र सीताभिरक्ष्यते ।\nनिष्क्रमो वा प्रवेशो वा ज्ञातव्यः सर्वदैव नः ॥६-७२-१३॥",
  "यत्र यत्र भवेद् गुल्मस्तत्र तत्र पुनः पुनः ।\nसर्वतश्चापि तिष्ठध्वं स्वैः स्वैः परिवृता बलैः ॥६-७२-१४॥",
  "द्रष्टव्यं च पदं तेषां वानराणां निशाचराः ।\nप्रदोषे वार्धरात्रे वा प्रत्यूषे वापि सर्वशः ॥६-७२-१५॥",
  "नावज्ञा तत्र कर्तव्या वानरेषु कदाचन ।\nद्विषतां बलमुद्युक्तमापतत् किं स्थितं यथा ॥६-७२-१६॥",
  "ततस्ते राक्षसाः सर्वे श्रुत्वा लङ्काधिपस्य तत् ।\nवचनं सर्वमातिष्ठन् यथावत् तु महाबलाः ॥६-७२-१७॥",
  "तान् सर्वान् हि समादिश्य रावणो राक्षसाधिपः ।\nमन्युशल्यं वहन् दीनः प्रविवेश स्वमालयम् ॥६-७२-१८॥",
  "ततः स संदीपितकोपवह्निर्निशाचराणामधिपो महाबलः ।\nतदेव पुत्रव्यसनं विचिन्तयन् मुहुर्मुहुश्चैव तदा विनिःश्वसन् ॥६-७२-१९॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्विसप्ततितमः सर्गः ॥६-७२॥"
]