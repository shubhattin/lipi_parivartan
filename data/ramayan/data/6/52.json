[
  "श्रीमद्वाल्मीकीयरामायणे युद्धकाण्डे धूम्राक्षवधः नाम द्विपञ्चाशः सर्गः ॥६-५२॥",
  "धूम्राक्षं प्रेक्ष्य निर्यान्तं राक्षसं भीमविक्रमम् ।\nविनेदुर्वानराः सर्वे प्रहृष्टा युद्धकाङ्क्षिणः ॥६-५२-१॥",
  "तेषां सुतुमुलं युद्धं संजज्ञे कपिरक्षसाम् ।\nअन्योन्यं पादपैर्घोरैर्निघ्नतां शूलमुद्गरैः ॥६-५२-२॥",
  "राक्षसैर्वानरा घोरा विनिकृत्ताः समन्ततः ।\nवानरै राक्षसाश्चापि द्रुमैर्भूमिसमीकृताः ॥६-५२-३॥",
  "राक्षसास्त्वभिसंक्रुद्धा वानरान् निशितैः शरैः ।\nविव्यधुर्घोरसंकाशैः कङ्कपत्रैरजिह्मगैः ॥६-५२-४॥",
  "ते गदाभिश्च भीमाभिः पट्टिशैः कूटमुद्गरैः ।\nघोरैश्च परिघैश्चित्रैस्त्रिशूलैश्चापि संश्रितैः ॥६-५२-५॥",
  "विदार्यमाणा रक्षोभिर्वानरास्ते महाबलाः ।\nअमर्षजनितोद्धर्षाश्चक्रुः कर्माण्यभीतवत् ॥६-५२-६॥",
  "शरनिर्भिन्नगात्रास्ते शूलनिर्भिन्नदेहिनः ।\nजगृहुस्ते द्रुमांस्तत्र शिलाश्च हरियूथपाः ॥६-५२-७॥",
  "ते भीमवेगा हरयो नर्दमानास्ततस्ततः ।\nममन्थू राक्षसान् वीरान् नामानि च बभाषिरे ॥६-५२-८॥",
  "तद् बभूवाद्भुतं घोरं युद्धं वानररक्षसाम् ।\nशिलाभिर्विविधाभिश्च बहुशाखैश्च पादपैः ॥६-५२-९॥",
  "राक्षसा मथिताः केचिद् वानरैर्जितकाशिभिः ।\nप्रवेमू रुधिरं केचिन्मुखै रुधिरभोजनाः ॥६-५२-१०॥",
  "पार्श्वेषु दारिताः केचित् केचिद् राशीकृता द्रुमैः ।\nशिलाभिश्चूर्णिताः केचित् केचिद् दन्तैर्विदारिताः ॥६-५२-११॥",
  "ध्वजैर्विमथितैर्भग्नैः खड्गैश्च विनिपातितैः ।\nरथैर्विध्वंसितैः केचिद् व्यथिता रजनीचराः ॥६-५२-१२॥",
  "गजेन्द्रैः पर्वताकारैः पर्वताग्रैर्वनौकसाम् ।\nमथितैर्वाजिभिः कीर्णं सारोहैर्वसुधातलम् ॥६-५२-१३॥",
  "वानरैर्भीमविक्रान्तैराप्लुत्योत्प्लुत्य वेगितैः ।\nराक्षसाः करजैस्तीक्ष्णैर्मुखेषु विनिदारिताः ॥६-५२-१४॥",
  "विषण्णवदना भूयो विप्रकीर्णशिरोरुहाः ।\nमूढाः शोणितगन्धेन निपेतुर्धरणीतले ॥६-५२-१५॥",
  "अन्ये तु परमक्रुद्धा राक्षसा भीमविक्रमाः ।\nतलैरेवाभिधावन्ति वज्रस्पर्शसमैर्हरीन् ॥६-५२-१६॥",
  "वानरैः पातयन्तस्ते वेगिता वेगवत्तरैः ।\nमुष्टिभिश्चरणैर्दन्तैः पादपैश्चावपोथिताः ॥६-५२-१७॥",
  "सैन्यं तु विद्रुतं दृष्ट्वा धूम्राक्षो राक्षसर्षभः ।\nरोषेण कदनं चक्रे वानराणां युयुत्सताम् ॥६-५२-१८॥",
  "प्रासैः प्रमथिताः केचिद् वानराः शोणितस्रवाः ।\nमुद्गरैराहताः केचित् पतिता धरणीतले ॥६-५२-१९॥",
  "परिघैर्मथिताः केचिद् भिन्दिपालैश्च दारिताः ।\nपट्टिशैर्मथिताः केचिद् विह्वलन्तो गतासवः ॥६-५२-२०॥",
  "केचिद् विनिहता भूमौ रुधिरार्द्रा वनौकसः ।\nकेचिद् विद्राविता नष्टाः संक्रुद्धै राक्षसैर्युधि ॥६-५२-२१॥",
  "विभिन्नहृदयाः केचिदेकपार्श्वेन शायिताः ।\nविदारितास्त्रिशूलैश्च केचिदान्त्रैर्विनिःसृताः ॥६-५२-२२॥",
  "तत् सुभीमं महद्युद्धं हरिराक्षससंकुलम् ।\nप्रबभौ शस्त्रबहुलं शिलापादपसंकुलम् ॥६-५२-२३॥",
  "धनुर्ज्यातन्त्रिमधुरं हिक्कातालसमन्वितम् ।\nमन्दस्तनितगीतं तद् युद्धगान्धर्वमाबभौ ॥६-५२-२४॥",
  "धूम्राक्षस्तु धनुष्पाणिर्वानरान् रणमूर्धनि ।\nहसन् विद्रावयामास दिशस्ताञ्छरवृष्टिभिः ॥६-५२-२५॥",
  "धूम्राक्षेणार्दितं सैन्यं व्यथितं प्रेक्ष्य मारुतिः ।\nअभ्यवर्तत संक्रुद्धः प्रगृह्य विपुलां शिलाम् ॥६-५२-२६॥",
  "क्रोधाद् द्विगुणताम्राक्षः पितुस्तुल्यपराक्रमः ।\nशिलां तां पातयामास धूम्राक्षस्य रथं प्रति ॥६-५२-२७॥",
  "आपतन्तीं शिलां दृष्ट्वा गदामुद्यम्य सम्भ्रमात् ।\nरथादाप्लुत्य वेगेन वसुधायां व्यतिष्ठत ॥६-५२-२८॥",
  "सा प्रमथ्य रथं तस्य निपपात शिला भुवि ।\nसचक्रकूबरं साश्वं सध्वजं सशरासनम् ॥६-५२-२९॥",
  "स भङ्क्त्वा तु रथं तस्य हनूमान् मारुतात्मजः ।\nरक्षसां कदनं चक्रे सस्कन्धविटपैर्द्रुमैः ॥६-५२-३०॥",
  "विभिन्नशिरसो भूत्वा राक्षसा रुधिरोक्षिताः ।\nद्रुमैः प्रमथिताश्चान्ये निपेतुर्धरणीतले ॥६-५२-३१॥",
  "विद्राव्य राक्षसं सैन्यं हनूमान् मारुतात्मजः ।\nगिरेः शिखरमादाय धूम्राक्षमभिदुद्रुवे ॥६-५२-३२॥",
  "तमापतन्तं धूम्राक्षो गदामुद्यम्य वीर्यवान् ।\nविनर्दमानः सहसा हनूमन्तमभिद्रवत् ॥६-५२-३३॥",
  "तस्य क्रुद्धस्य रोषेण गदां तां बहुकण्टकाम् ।\nपातयामास धूम्राक्षो मस्तकेऽथ हनूमतः ॥६-५२-३४॥",
  "ताडितः स तया तत्र गदया भीमवेगया ।\nस कपिर्मारुतबलस्तं प्रहारमचिन्तयन् ॥६-५२-३५॥",
  "धूम्राक्षस्य शिरोमध्ये गिरिशृङ्गमपातयत् ।\nस विस्फारितसर्वाङ्गो गिरिशृङ्गेण ताडितः ॥६-५२-३६॥",
  "पपात सहसा भूमौ विकीर्ण इव पर्वतः ।\nधूम्राक्षं निहतं दृष्ट्वा हतशेषा निशाचराः ।\nत्रस्ताः प्रविविशुर्लङ्कां वध्यमानाः प्लवंगमैः ॥६-५२-३७॥",
  "स तु पवनसुतो निहत्य शत्रून् क्षतजवहाः सरितश्च संविकीर्य ।\nरिपुवधजनितश्रमो महात्मा मुदमगमत् कपिभिः सुपूज्यमानः ॥६-५२-३८॥",
  "इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्विपञ्चाशः सर्गः ॥६-५२॥"
]