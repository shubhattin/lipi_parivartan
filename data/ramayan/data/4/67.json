[
  "श्रीमद्वाल्मीकीयरामायणे किष्किन्धाकाण्डे लङ्घनावष्टम्भः नाम सप्तषष्ठितमः सर्गः ॥४-६७॥",
  "तं दृष्ट्वा जृम्भमाणं ते क्रमितुं शतयोजनम् ।\nवेगेनापूर्यमाणं च सहसा वानरोत्तमम् ॥४-६७-१॥",
  "सहसा शोकमुत्सृज्य प्रहर्षेण समन्विताः ।\nविनेदुस्तुष्टुवुश्चापि हनूमन्तं महाबलम् ॥४-६७-२॥",
  "प्रहृष्टा विस्मिताश्चापि ते वीक्षन्ते समन्ततः ।\nत्रिविक्रमं कृतोत्साहं नारायणमिव प्रजाः ॥४-६७-३॥",
  "संस्तूयमानो हनुमान् व्यवर्धत महाबलः ।\nसमाविद्ध्य च लाङ्गूलं हर्षाद् बलमुपेयिवान् ॥४-६७-४॥",
  "तस्य संस्तूयमानस्य वृद्धैर्वानरपुङ्गवैः ।\nतेजसाऽऽपूर्यमाणस्य रूपमासीदनुत्तमम् ॥४-६७-५॥",
  "यथा विजृम्भते सिंहो विवृते गिरिगह्वरे ।\nमारुतस्यौरसः पुत्रस्तथा सम्प्रति जृम्भते ॥४-६७-६॥",
  "अशोभत मुखं तस्य जृम्भमाणस्य धीमतः ।\nअम्बरीषोपमं दीप्तं विधूम इव पावकः ॥४-६७-७॥",
  "हरीणामुत्थितो मध्यात् सम्प्रहृष्टतनूरुहः ।\nअभिवाद्य हरीन् वृद्धान् हनूमानिदमब्रवीत् ॥४-६७-८॥",
  "आरुजन् पर्वताग्राणि हुताशनसखोऽनिलः ।\nबलवानप्रमेयश्च वायुराकाशगोचरः ॥४-६७-९॥",
  "तस्याहं शीघ्रवेगस्य शीघ्रगस्य महात्मनः ।\nमारुतस्यौरसः पुत्रः प्लवनेनास्मि तत्समः ॥४-६७-१०॥",
  "उत्सहेयं हि विस्तीर्णमालिखन्तमिवाम्बरम् ।\nमेरुं गिरिमसङ्गेन परिगन्तुं सहस्रशः ॥४-६७-११॥",
  "बाहुवेगप्रणुन्नेन सागरेणाहमुत्सहे ।\nसमाप्लावयितुं लोकं सपर्वतनदीह्रदम् ॥४-६७-१२॥",
  "ममोरुजङ्घावेगेन भविष्यति समुत्थितः ।\nसमुत्थितमहाग्राहः समुद्रो वरुणालयः ॥४-६७-१३॥",
  "पन्नगाशनमाकाशे पतन्तं पक्षिसेवितम् ।\nवैनतेयमहं शक्तः परिगन्तुं सहस्रशः ॥४-६७-१४॥",
  "उदयात् प्रस्थितं वापि ज्वलन्तं रश्मिमालिनम् ।\nअनस्तमितमादित्यमहं गन्तुं समुत्सहे ॥४-६७-१५॥",
  "ततो भूमिमसंस्पृष्ट्वा पुनरागन्तुमुत्सहे ।\nप्रवेगेनैव महता भीमेन प्लवगर्षभाः ॥४-६७-१६॥",
  "उत्सहेयमतिक्रान्तुं सर्वानाकाशगोचरान् ।\nसागरान् शोषयिष्यामि दारयिष्यामि मेदिनीम् ॥४-६७-१७॥",
  "पर्वतांश्चूर्णयिष्यामि प्लवमानः प्लवङ्गमः ।\nहरिष्याम्युरुवेगेन प्लवमानो महार्णवम् ॥४-६७-१८॥",
  "लतानां विविधं पुष्पं पादपानां च सर्वशः ।\nअनुयास्यति मामद्य प्लवमानं विहायसा ॥४-६७-१९॥",
  "भविष्यति हि मे पन्थाः स्वातेः पन्था इवाम्बरे ।\nचरन्तं घोरमाकाशमुत्पतिष्यन्तमेव च ॥४-६७-२०॥",
  "द्रक्ष्यन्ति निपतन्तं च सर्वभूतानि वानराः ।\nमहामेरुप्रतीकाशं मां द्रक्ष्यध्वं प्लवङ्गमाः ॥४-६७-२१॥",
  "दिवमावृत्य गच्छन्तं ग्रसमानमिवाम्बरम् ।\nविधमिष्यामि जीमूतान् कम्पयिष्यामि पर्वतान् ।\nसागरं शोषयिष्यामि प्लवमानः समाहितः ॥४-६७-२२॥",
  "वैनतेयस्य वा शक्तिर्मम वा मारुतस्य वा ।\nऋते सुपर्णराजानं मारुतं वा महाबलम् ।\nन तद् भूतं प्रपश्यामि यन्मां प्लुतमनुव्रजेत् ॥४-६७-२३॥",
  "निमेषान्तरमात्रेण निरालम्बनमम्बरम् ।\nसहसा निपतिष्यामि घनाद् विद्युदिवोत्थिता ॥४-६७-२४॥",
  "भविष्यति हि मे रूपं प्लवमानस्य सागरम् ।\nविष्णोः प्रक्रममाणस्य तदा त्रीन् विक्रमानिव ॥४-६७-२५॥",
  "बुद्ध्या चाहं प्रपश्यामि मनश्चेष्टा च मे तथा ।\nअहं द्रक्ष्यामि वैदेहीं प्रमोदध्वं प्लवङ्गमाः ॥४-६७-२६॥",
  "मारुतस्य समो वेगे गरुडस्य समो जवे ।\nअयुतं योजनानां तु गमिष्यामीति मे मतिः ॥४-६७-२७॥",
  "वासवस्य सवज्रस्य ब्रह्मणो वा स्वयम्भुवः ।\nविक्रम्य सहसा हस्तादमृतं तदिहानये ॥४-६७-२८॥",
  "लङ्कां वापि समुत्क्षिप्य गच्छेयमिति मे मतिः ।\nतमेवं वानरश्रेष्ठं गर्जन्तममितप्रभम् ॥४-६७-२९॥",
  "प्रहृष्टा हरयस्तत्र समुदैक्षन्त विस्मिताः ।\nतच्चास्य वचनं श्रुत्वा ज्ञातीनां शोकनाशनम् ॥४-६७-३०॥",
  "उवाच परिसंहृष्टो जाम्बवान् प्लवगेश्वरः ।\nवीर केसरिणः पुत्र वेगवन् मारुतात्मज ॥४-६७-३१॥",
  "ज्ञातीनां विपुलः शोकस्त्वया तात प्रणाशितः ।\nतव कल्याणरुचयः कपिमुख्याः समागताः ॥४-६७-३२॥",
  "मङ्गलान्यर्थसिद्ध्यर्थं करिष्यन्ति समाहिताः ।\nऋषीणां च प्रसादेन कपिवृद्धमतेन च ॥४-६७-३३॥",
  "गुरूणां च प्रसादेन सम्प्लव त्वं महार्णवम् ।\nस्थास्यामश्चैकपादेन यावदागमनं तव ॥४-६७-३४॥",
  "त्वद्गतानि च सर्वेषां जीवनानि वनौकसाम् ।\nततश्च हरिशार्दूलस्तानुवाच वनौकसः ॥४-६७-३५॥",
  "कोऽपि लोके न मे वेगं प्लवने धारयिष्यति ।\nएतानीह नगस्यास्य शिलासंकटशालिनः ॥४-६७-३६॥",
  "शिखराणि महेन्द्रस्य स्थिराणि च महान्ति च ।\nयेषु वेगं गमिष्यामि महेन्द्रशिखरेष्वहम् ॥४-६७-३७॥",
  "नानाद्रुमविकीर्णेषु धातुनिष्पन्दशोभिषु ।\nएतानि मम वेगं हि शिखराणि महान्ति च ॥४-६७-३८॥",
  "प्लवतो धारयिष्यन्ति योजनानामितः शतम् ।\nततस्तु मारुतप्रख्यः स हरिर्मारुतात्मजः ।\nआरुरोह नगश्रेष्ठं महेन्द्रमरिमर्दनः ॥४-६७-३९॥",
  "वृतं नानाविधैः पुष्पैर्मृगसेवितशाद्वलम् ।\nलताकुसुमसम्बाधं नित्यपुष्पफलद्रुमम् ॥४-६७-४०॥",
  "सिंहशार्दूलसहितं मत्तमातङ्गसेवितम् ।\nमत्तद्विजगणोद्घुष्टं सलिलोत्पीडसंकुलम् ॥४-६७-४१॥",
  "महद्भिरुच्छ्रितं शृङ्गैर्महेन्द्रं स महाबलः ।\nविचचार हरिश्रेष्ठो महेन्द्रसमविक्रमः ॥४-६७-४२॥",
  "पादाभ्यां पीडितस्तेन महाशैलो महात्मना ।\nररास सिंहाभिहतो महान् मत्त इव द्विपः ॥४-६७-४३॥",
  "मुमोच सलिलोत्पीडान् विप्रकीर्णशिलोच्चयः ।\nवित्रस्तमृगमातङ्गः प्रकम्पितमहाद्रुमः ॥४-६७-४४॥",
  "नानागन्धर्वमिथुनैः पानसंसर्गकर्कशैः ।\nउत्पतद्भिर्विहंगैश्च विद्याधरगणैरपि ॥४-६७-४५॥",
  "त्यज्यमानमहासानुः संनिलीनमहोरगः ।\nशैलशृङ्गशिलोत्पातस्तदाभूत् स महागिरिः ॥४-६७-४६॥",
  "निःश्वसद्भिस्तदा तैस्तु भुजगैरर्धनिःसृतैः ।\nसपताक इवाभाति स तदा धरणीधरः ॥४-६७-४७॥",
  "ऋषिभिस्त्राससम्भ्रान्तैस्त्यज्यमानः शिलोच्चयः ।\nसीदन् महति कान्तारे सार्थहीन इवाध्वगः ॥४-६७-४८॥",
  "स वेगवान् वेगसमाहितात्मा हरिप्रवीरः परवीरहन्ता ।\nमनः समाधाय महानुभावो जगाम लङ्कां मनसा मनस्वी ॥४-६७-४९॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे सप्तषष्ठितमः सर्गः ॥४-६७॥"
]