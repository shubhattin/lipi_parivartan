[
  "श्रीमद्वाल्मीकीयरामायणे किष्किन्धाकाण्डे सुग्रीवलक्ष्मणानुरोधः नाम षड्त्रिंशः सर्गः ॥४-३६॥",
  "इत्युक्तस्तारया वाक्यं प्रश्रितं धर्मसंहितम् ।\nमृदुस्वभावः सौमित्रिः प्रतिजग्राह तद्वचः ॥४-३६-१॥",
  "तस्मिन् प्रतिगृहीते तु वाक्ये हरिगणेश्वरः ।\nलक्ष्मणात् सुमहत् त्रासं वस्त्रं क्लिन्नमिवात्यजत् ॥४-३६-२॥",
  "ततः कण्ठगतं माल्यं चित्रं बहुगुणं महत् ।\nचिच्छेद विमदश्चासीत् सुग्रीवो वानरेश्वरः ॥४-३६-३॥",
  "स लक्ष्मणं भीमबलं सर्ववानरसत्तमः ।\nअब्रवीत् प्रश्रितं वाक्यं सुग्रीवः सम्प्रहर्षयन् ॥४-३६-४॥",
  "प्रणष्टा श्रीश्च कीर्तिश्च कपिराज्यं च शाश्वतम् ।\nरामप्रसादात् सौमित्रे पुनश्चाप्तमिदं मया ॥४-३६-५॥",
  "कः शक्तस्तस्य देवस्य ख्यातस्य स्वेन कर्मणा ।\nतादृशं प्रतिकुर्वीत अंशेनापि नृपात्मज ॥४-३६-६॥",
  "सीतां प्राप्स्यति धर्मात्मा वधिष्यति च रावणम् ।\nसहायमात्रेण मया राघवः स्वेन तेजसा ॥४-३६-७॥",
  "सहायकृत्यं किं तस्य येन सप्त महाद्रुमाः ।\nगिरिश्च वसुधा चैव बाणेनैकेन दारिताः ॥४-३६-८॥",
  "धनुर्विस्फारमाणस्य यस्य शब्देन लक्ष्मण ।\nसशैला कम्पिता भूमिः सहायैः किं नु तस्य वै ॥४-३६-९॥",
  "अनुयात्रां नरेन्द्रस्य करिष्येऽहं नरर्षभ ।\nगच्छतो रावणं हन्तुं वैरिणं सपुरस्सरम् ॥४-३६-१०॥",
  "यदि किंचिदतिक्रान्तं विश्वासात् प्रणयेन वा ।\nप्रेष्यस्य क्षमितव्यं मे न कश्चिन्नापराध्यति ॥४-३६-११॥",
  "इति तस्य ब्रुवाणस्य सुग्रीवस्य महात्मनः ।\nअभवल्लक्ष्मणः प्रीतः प्रेम्णा चेदमुवाच ह ॥४-३६-१२॥",
  "सर्वथा हि मम भ्राता सनाथो वानरेश्वर ।\nत्वया नाथेन सुग्रीव प्रश्रितेन विशेषतः ॥४-३६-१३॥",
  "यस्ते प्रभावः सुग्रीव यच्च ते शौचमीदृशम् ।\nअर्हस्त्वं कपिराज्यस्य श्रियं भोक्तुमनुत्तमाम् ॥४-३६-१४॥",
  "सहायेन च सुग्रीव त्वया रामः प्रतापवान् ।\nवधिष्यति रणे शत्रूनचरान्नात्र संशयः ॥४-३६-१५॥",
  "धर्मज्ञस्य कृतज्ञस्य संग्रामेष्वनिवर्तिनः ।\nउपपन्नं च युक्तं च सुग्रीव तव भाषितम् ॥४-३६-१६॥",
  "दोषज्ञः सति सामर्थ्ये कोऽन्यो भाषितुमर्हति ।\nवर्जयित्वा मम ज्येष्ठं त्वां च वानरसत्तम ॥४-३६-१७॥",
  "सदृशश्चासि रामेण विक्रमेण बलेन च ।\nसहायो दैवतैर्दत्तश्चिराय हरिपुंगव ॥४-३६-१८॥",
  "किं तु शीघ्रमितो वीर निष्क्रम त्वं मया सह ।\nसान्त्वयस्व वयस्यं च भार्याहरणदुःखितम् ॥४-३६-१९॥",
  "यच्च शोकाभिभूतस्य श्रुत्वा रामस्य भाषितम् ।\nमया त्वं परुषाण्युक्तस्तत् क्षमस्व सखे मम ॥४-३६-२०॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे षड्त्रिंशः सर्गः ॥४-३६॥"
]