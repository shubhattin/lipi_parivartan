[
  "अथ श्रीमद्वाल्मीकीयरामायणे किष्किन्धाकाण्डे तारागमनम् नाम एकोनविंशः सर्गः ॥४-१९॥",
  "स वानरमहाराजः शयानः शरपीडितः ।\nप्रत्युक्तो हेतुमद्वाक्यैर्नोत्तरं प्रत्यपद्यत ॥४-१९-१॥",
  "अश्मभिः परिभिन्नाङ्गः पादपैराहतो भृशम् ।\nरामबाणेन चाक्रान्तो जीवितान्ते मुमोह सः ॥४-१९-२॥",
  "तं भार्या बाणमोक्षेण रामदत्तेन संयुगे ।\nहतं प्लवगशार्दूलं तारा शुश्राव वालिनम् ॥४-१९-३॥",
  "सा सपुत्राप्रियं श्रुत्वा वधं भर्तुः सुदारुणम् ।\nनिष्पपात भृशं तस्मादुद्विग्ना गिरिकन्दरात् ॥४-१९-४॥",
  "ये त्वङ्गदपरीवारा वानरा हि महाबलाः ।\nते सकार्मुकमालोक्य रामं त्रस्ताः प्रदुद्रुवुः ॥४-१९-५॥",
  "सा ददर्श ततस्त्रस्तान् हरीनापततो द्रुतम् ।\nयूथादेव परिभ्रष्टान् मृगान् निहतयूथपान् ॥४-१९-६॥",
  "तानुवाच समासाद्य दुःखितान् दुःखिता सती ।\nरामवित्रासितान् सर्वाननुबद्धानिवेषुभिः ॥४-१९-७॥",
  "वानरा राजसिंहस्य यस्य यूयं पुरःसराः ।\nतं विहाय सुवित्रस्ताः कस्माद् द्रवत दुर्गताः ॥४-१९-८॥",
  "राज्यहेतोः स चेद् भ्राता भ्रात्रा क्रूरेण पातितः ।\nरामेण प्रहितैर्दूरान्मार्गणैर्दूरपातिभिः ॥४-१९-९॥",
  "कपिपत्न्या वचः श्रुत्वा कपयः कामरूपिणः ।\nप्राप्तकालमविश्लिष्टमूचुर्वचनमङ्गनाम् ॥४-१९-१०॥",
  "जीवपुत्रे निवर्तस्व पुत्रं रक्षस्व चाङ्गदम् ।\nअन्तको रामरूपेण हत्वा नयति वालिनम् ॥४-१९-११॥",
  "क्षिप्तान् वृक्षान् समाविध्य विपुलाश्च तथा शिलाः ।\nवाली वज्रसमैर्बाणैर्वज्रेणेव निपातितः ॥४-१९-१२॥",
  "अभिभूतमिदं सर्वं विद्रुतं वानरं बलम् ।\nअस्मिन् प्लवगशार्दूले हते शक्रसमप्रभे ॥४-१९-१३॥",
  "रक्ष्यतां नगरी शूरैरङ्गदश्चाभिषिच्यताम् ।\nपदस्थं वालिनः पुत्रं भजिष्यन्ति प्लवंगमाः ॥४-१९-१४॥",
  "अथवारुचितं स्थानमिह ते रुचिरानने ।\nआविशन्ति च दुर्गाणि क्षिप्रमद्यैव वानराः ॥४-१९-१५॥",
  "अभार्याः सहभार्याश्च सन्त्यत्र वनचारिणः ।\nलुब्धेभ्यो विप्रलब्धेभ्यस्तेभ्यो नः सुमहद्भयम् ॥४-१९-१६॥",
  "अल्पान्तरगतानां तु श्रुत्वा वचनमङ्गना ।\nआत्मनः प्रतिरूपं सा बभाषे चारुहासिनी ॥४-१९-१७॥",
  "पुत्रेण मम किं कार्यं राज्येनापि किमात्मना ।\nकपिसिंहे महाभागे तस्मिन् भर्तरि नश्यति ॥४-१९-१८॥",
  "पादमूलं गमिष्यामि तस्यैवाहं महात्मनः ।\nयोऽसौ रामप्रयुक्तेन शरेण विनिपातितः ॥४-१९-१९॥",
  "एवमुक्त्वा प्रदुद्राव रुदती शोकमूर्च्छिता ।\nशिरश्चोरश्च बाहुभ्यां दुःखेन समभिघ्नती ॥४-१९-२०॥",
  "सा व्रजन्ती ददर्शाथ पतिं निपतितं भुवि ।\nहन्तारं दानवेन्द्राणां समरेष्वनिवर्तिनाम् ॥४-१९-२१॥",
  "क्षेप्तारं पर्वतेन्द्राणां वज्राणामिव वासवम् ।\nमहावातसमाविष्टं महामेघौघनिःस्वनम् ॥४-१९-२२॥",
  "शक्रतुल्यपराक्रान्तं वृष्ट्वेवोपरतं घनम् ।\nनर्दन्तं नर्दतां भीमं शूरं शूरेण पातितम् ।\nशार्दूलेनामिषस्यार्थे मृगराजमिवाहतम् ॥४-१९-२३॥",
  "अर्चितं सर्वलोकस्य सपताकं सवेदिकम् ।\nनागहेतोः सुपर्णेन चैत्यमुन्मथितं यथा ॥४-१९-२४॥",
  "अवष्टभ्यावतिष्ठन्तं ददर्श धनुरूर्जितम् ।\nरामं रामानुजं चैव भर्तुश्चैव तथानुजम् ॥४-१९-२५॥",
  "तानतीत्य समासाद्य भर्तारं निहतं रणे ।\nसमीक्ष्य व्यथिता भूमौ सम्भ्रान्ता निपपात ह ॥४-१९-२६॥",
  "सुप्तेव पुनरुत्थाय आर्यपुत्रेति वादिनी ।\nरुरोद सा पतिं दृष्ट्वा संवीतं मृत्युदामभिः ॥४-१९-२७॥",
  "तामवेक्ष्य तु सुग्रीवः क्रोशन्तीं कुररीमिव ।\nविषादमगमत् कष्टं दृष्ट्वा चाङ्गदमागतम् ॥४-१९-२८॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे तारागमनम् नाम एकोनविंशः सर्गः ॥४-१९॥"
]