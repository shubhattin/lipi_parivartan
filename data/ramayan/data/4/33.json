[
  "श्रीमद्वाल्मीकीयरामायणे किष्किन्धाकाण्डे तारासान्त्ववचनम् नाम त्रयस्त्रिंशः सर्गः ॥४-३३॥",
  "अथ प्रतिसमादिष्टो लक्ष्मणः परवीरहा ।\nप्रविवेश गुहां रम्यां किष्किन्धां रामशासनात् ॥४-३३-१॥",
  "द्वारस्था हरयस्तत्र महाकाया महाबलाः ।\nबभूवुर्लक्ष्मणं दृष्ट्वा सर्वे प्राञ्जलयः स्थिताः ॥४-३३-२॥",
  "निःश्वसन्तं तु तं दृष्ट्वा क्रुद्धं दशरथात्मजम् ।\nबभूवुर्हरयस्त्रस्ता न चैनं पर्यवारयन् ॥४-३३-३॥",
  "स तां रत्नमयीं दिव्यां श्रीमान् पुष्पितकाननाम् ।\nरम्यां रत्नसमाकीर्णां ददर्श महतीं गुहाम् ॥४-३३-४॥",
  "हर्म्यप्रासादसम्बाधां नानारत्नोपशोभिताम् ।\nसर्वकामफलैर्वृक्षैः पुष्पितैरुपशोभिताम् ॥४-३३-५॥",
  "देवगन्धर्वपुत्रैश्च वानरैः कामरूपिभिः ।\nदिव्यमाल्याम्बरधरैः शोभितां प्रियदर्शनैः ॥४-३३-६॥",
  "चन्दनागुरुपद्मानां गन्धैः सुरभिगन्धिताम् ।\nमैरेयाणां मधूनां च सम्मोदितमहापथाम् ॥४-३३-७॥",
  "विन्ध्यमेरुगिरिप्रख्यैः प्रासादैर्नैकभूमिभिः ।\nददर्श गिरिनद्यश्च विमलास्तत्र राघवः ॥४-३३-८॥",
  "अङ्गदस्य गृहं रम्यं मैन्दस्य द्विविदस्य च ।\nगवयस्य गवाक्षस्य गजस्य शरभस्य च ॥४-३३-९॥",
  "विद्युन्मालेश्च सम्पातेः सूर्याक्षस्य हनूमतः ।\nवीरबाहोः सुबाहोश्च नलस्य च महात्मनः ॥४-३३-१०॥",
  "कुमुदस्य सुषेणस्य तारजाम्बवतोस्तथा ।\nदधिवक्त्रस्य नीलस्य सुपाटलसुनेत्रयोः ॥४-३३-११॥",
  "एतेषां कपिमुख्यानां राजमार्गे महात्मनाम् ।\nददर्श गृहमुख्यानि महासाराणि लक्ष्मणः ॥४-३३-१२॥",
  "पाण्डुराभ्रप्रकाशानि गन्धमाल्ययुतानि च ।\nप्रभूतधनधान्यानि स्त्रीरत्नैः शोभितानि च ॥४-३३-१३॥",
  "पाण्डुरेण तु शैलेन परिक्षिप्तं दुरासदम् ।\nवानरेन्द्रगृहं रम्यं महेन्द्रसदनोपमम् ॥४-३३-१४॥",
  "शुक्लैः प्रासादशिखरैः कैलासशिखरोपमैः ।\nसर्वकामफलैर्वृक्षैः पुष्पितैरुपशोभितम् ॥४-३३-१५॥",
  "महेन्द्रदत्तैः श्रीमद्भिर्नीलजीमूतसंनिभैः ।\nदिव्यपुष्पफलैर्वृक्षैः शीतच्छायैर्मनोरमैः ॥४-३३-१६॥",
  "हरिभिः संवृतद्वारं बलिभिः शस्त्रपाणिभिः ।\nदिव्यमाल्यावृतं शुभ्रं तप्तकाञ्चनतोरणम् ॥४-३३-१७॥",
  "सुग्रीवस्य गृहं रम्यं प्रविवेश महाबलः ।\nअवार्यमाणः सौमित्रिर्महाभ्रमिव भास्करः ॥४-३३-१८॥",
  "स सप्त कक्ष्या धर्मात्मा यानासनसमावृताः ।\nददर्श सुमहद्गुप्तं ददर्शान्तःपुरं महत् ॥४-३३-१९॥",
  "हैमराजतपर्यङ्कैर्बहुभिश्च वरासनैः ।\nमहार्हास्तरणोपेतैस्तत्र तत्र समावृतम् ॥४-३३-२०॥",
  "प्रविशन्नेव सततं शुश्राव मधुरस्वनम् ।\nतन्त्रीगीतसमाकीर्णं समतालपदाक्षरम् ॥४-३३-२१॥",
  "बह्वीश्च विविधाकारा रूपयौवनगर्विताः ।\nस्त्रियः सुग्रीवभवने ददर्श स महाबलः ॥४-३३-२२॥",
  "दृष्ट्वाभिजनसम्पन्नास्तत्र माल्यकृतस्रजः ।\nवरमाल्यकृतव्यग्रा भूषणोत्तमभूषिताः ॥४-३३-२३॥",
  "नातृप्तान् नाति चाव्यग्रान् नानुदात्तपरिच्छदान् ।\nसुग्रीवानुचरांश्चापि लक्षयामास लक्ष्मणः ॥४-३३-२४॥",
  "कूजितं नूपुराणां च काञ्चीनां निःस्वनं तथा ।\nस निशम्य ततः श्रीमान् सौमित्रिर्लज्जितोऽभवत् ॥४-३३-२५॥",
  "रोषवेगप्रकुपितः श्रुत्वा चाभरणस्वनम् ।\nचकार ज्यास्वनं वीरो दिशः शब्देन पूरयन् ॥४-३३-२६॥",
  "चारित्रेण महाबाहुरपकृष्टः स लक्ष्मणः ।\nतस्थावेकान्तमाश्रित्य रामकोपसमन्वितः ॥४-३३-२७॥",
  "तेन चापस्वनेनाथ सुग्रीवः प्लवगाधिपः ।\nविज्ञायागमनं त्रस्तः स चचाल वरासनात् ॥४-३३-२८॥",
  "अङ्गदेन यथा मह्यं पुरस्तात् प्रतिवेदितम् ।\nसुव्यक्तमेष सम्प्राप्तः सौमित्रिर्भ्रातृवत्सलः ॥४-३३-२९॥",
  "अङ्गदेन समाख्यातो ज्यास्वनेन च वानरः ।\nबुबुधे लक्ष्मणं प्राप्तं मुखं चास्य व्यशुष्यत ॥४-३३-३०॥",
  "ततस्तारां हरिश्रेष्ठः सुग्रीवः प्रियदर्शनाम् ।\nउवाच हितमव्यग्रस्त्राससम्भ्रान्तमानसः ॥४-३३-३१॥",
  "किं नु रुट्कारणं सुभ्रु प्रकृत्या मृदुमानसः ।\nसरोष इव सम्प्राप्तो येनायं राघवानुजः ॥४-३३-३२॥",
  "किं पश्यसि कुमारस्य रोषस्थानमनिन्दिते ।\nन खल्वकारणे कोपमाहरेन्नरपुङ्गवः ॥४-३३-३३॥",
  "यद्यस्य कृतमस्माभिर्बुध्यसे किंचिदप्रियम् ।\nतद्बुद्ध्या सम्प्रधार्याशु क्षिप्रमेवाभिधीयताम् ॥४-३३-३४॥",
  "अथवा स्वयमेवैनं द्रष्टुमर्हसि भामिनि ।\nवचनैः सान्त्वयुक्तैश्च प्रसादयितुमर्हसि ॥४-३३-३५॥",
  "त्वद्दर्शने विशुद्धात्मा न स्म कोपं करिष्यति ।\nनहि स्त्रीषु महात्मानः क्वचित् कुर्वन्ति दारुणम् ॥४-३३-३६॥",
  "त्वया सान्त्वैरुपक्रान्तं प्रसन्नेन्द्रियमानसम् ।\nततः कमलपत्राक्षं द्रक्ष्याम्यहमरिंदमम् ॥४-३३-३७॥",
  "सा प्रस्खलन्ती मदविह्वलाक्षीप्रलम्बकाञ्चीगुणहेमसूत्रा ।\nसलक्षणा लक्ष्मणसंनिधानंजगाम तारा नमिताङ्गयष्टिः ॥४-३३-३८॥",
  "स तां समीक्ष्यैव हरीशपत्नींतस्थावुदासीनतया महात्मा ।\nअवाङ्मुखोऽभून्मनुजेन्द्रपुत्रःस्त्रीसंनिकर्षाद् विनिवृत्तकोपः ॥४-३३-३९॥",
  "सा पानयोगाच्च निवृत्तलज्जादृष्टिप्रसादाच्च नरेन्द्रसूनोः ।\nउवाच तारा प्रणयप्रगल्भंवाक्यं महार्थं परिसान्त्वरूपम् ॥४-३३-४०॥",
  "किं कोपमूलं मनुजेन्द्रपुत्रकस्ते न संतिष्ठति वाङ्निदेशे ।\nकः शुष्कवृक्षं वनमापतन्तंदावाग्निमासीदति निर्विशङ्कः ॥४-३३-४१॥",
  "स तस्या वचनं श्रुत्वा सान्त्वपूर्वमशङ्कितः ।\nभूयः प्रणयदृष्टार्थं लक्ष्मणो वाक्यमब्रवीत् ॥४-३३-४२॥",
  "किमयं कामवृत्तस्ते लुप्तधर्मार्थसंग्रहः ।\nभर्ता भर्तृहिते युक्ते न चैनमवबुध्यसे ॥४-३३-४३॥",
  "न चिन्तयति राज्यार्थं सोऽस्मान् शोकपरायणान् ।\nसामात्यपरिषत् तारे काममेवोपसेवते ॥४-३३-४४॥",
  "स मासांश्चतुरः कृत्वा प्रमाणं प्लवगेश्वरः ।\nव्यतीतांस्तान् मदोदग्रो विहरन् नावबुध्यते ॥४-३३-४५॥",
  "नहि धर्मार्थसिद्ध्यर्थं पानमेवं प्रशस्यते ।\nपानादर्थश्च कामश्च धर्मश्च परिहीयते ॥४-३३-४६॥",
  "धर्मलोपो महांस्तावत् कृते ह्यप्रतिकुर्वतः ।\nअर्थलोपश्च मित्रस्य नाशे गुणवतो महान् ॥४-३३-४७॥",
  "मित्रं ह्यर्थगुणश्रेष्ठं सत्यधर्मपरायणम् ।\nतद्द्वयं तु परित्यक्तं न तु धर्मे व्यवस्थितम् ॥४-३३-४८॥",
  "तदेवं प्रस्तुते कार्ये कार्यमस्माभिरुत्तरम् ।\nतत् कार्यं कार्यतत्त्वज्ञे त्वमुदाहर्तुमर्हसि ॥४-३३-४९॥",
  "सा तस्य धर्मार्थसमाधियुक्तंनिशम्य वाक्यं मधुरस्वभावम् ।\nतारा गतार्थे मनुजेन्द्रकार्येविश्वासयुक्तं तमुवाच भूयः ॥४-३३-५०॥",
  "न कोपकालः क्षितिपालपुत्रन चापि कोपः स्वजने विधेयः ।\nत्वदर्थकामस्य जनस्य तस्यप्रमादमप्यर्हसि वीर सोढुम् ॥४-३३-५१॥",
  "कोपं कथं नाम गुणप्रकृष्टःकुमार कुर्यादपकृष्टसत्त्वे ।\nकस्त्वद्विधः कोपवशं हि गच्छेत्सत्त्वावरुद्धस्तपसः प्रसूतिः ॥४-३३-५२॥",
  "जानामि कोपं हरिवीरबन्धोर्जानामि कार्यस्य च कालसङ्गम् ।\nजानामि कार्यं त्वयि यत्कृतं नस्तच्चापि जानामि यदत्र कार्यम् ॥४-३३-५३॥",
  "तच्चापि जानामि तथाविषह्यंबलं नरश्रेष्ठ शरीरजस्य ।\nजानामि यस्मिंश्च जनेऽवबद्धंकामेन सुग्रीवमसक्तमद्य ॥४-३३-५४॥",
  "न कामतन्त्रे तव बुद्धिरस्तित्वं वै यथा मन्युवशं प्रपन्नः ।\nन देशकालौ हि यथार्थधर्माववेक्षते कामरतिर्मनुष्यः ॥४-३३-५५॥",
  "तं कामवृत्तं मम संनिकृष्टंकामाभियोगाच्च विमुक्तलज्जम् ।\nक्षमस्व तावत् परवीरहन्तस्त्वद्भ्रातरं वानरवंशनाथम् ॥४-३३-५६॥",
  "महर्षयो धर्मतपोऽभिरामाःकामानुकामाः प्रतिबद्धमोहाः ।\nअयं प्रकृत्या चपलः कपिस्तुकथं न सज्जेत सुखेषु राजा ॥४-३३-५७॥",
  "इत्येवमुक्त्वा वचनं महार्थंसा वानरी लक्ष्मणमप्रमेयम् ।\nपुनः सखेदं मदविह्वलाक्षीभर्तुर्हितं वाक्यमिदं बभाषे ॥४-३३-५८॥",
  "उद्योगस्तु चिराज्ञप्तः सुग्रीवेण नरोत्तम ।\nकामस्यापि विधेयेन तवार्थप्रतिसाधने ॥४-३३-५९॥",
  "आगता हि महावीर्या हरयः कामरूपिणः ।\nकोटीः शतसहस्राणि नानानगनिवासिनः ॥४-३३-६०॥",
  "तदागच्छ महाबाहो चारित्रं रक्षितं त्वया ।\nअच्छलं मित्रभावेन सतां दारावलोकनम् ॥४-३३-६१॥",
  "तारया चाभ्यनुज्ञातस्त्वरया वापि चोदितः ।\nप्रविवेश महाबाहुरभ्यन्तरमरिंदमः ॥४-३३-६२॥",
  "ततः सुग्रीवमासीनं काञ्चने परमासने ।\nमहार्हास्तरणोपेते ददर्शादित्यसंनिभम् ॥४-३३-६३॥",
  "दिव्याभरणचित्राङ्गं दिव्यरूपं यशस्विनम् ।\nदिव्यमाल्याम्बरधरं महेन्द्रमिव दुर्जयम् ॥४-३३-६४॥",
  "दिव्याभरणमाल्याभिः प्रमदाभिः समावृतम् ।\nसंरब्धतररक्ताक्षो बभूवान्तकसंनिभः ॥४-३३-६५॥",
  "रुमां तु वीरः परिरभ्य गाढंवरासनस्थो वरहेमवर्णः ।\nददर्श सौमित्रिमदीनसत्त्वंविशालनेत्रः स विशालनेत्रम् ॥४-३३-६६॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे त्रयस्त्रिंशः सर्गः ॥४-३३॥"
]