[
  "श्रीमद्वाल्मीकीयरामायणे किष्किन्धाकाण्डे स्वयम्प्रभातिथ्यम् नाम एकपञ्चाशः सर्गः ॥४-५१॥",
  "इत्युक्त्वा हनुमांस्तत्र चीरकृष्णाजिनाम्बराम् ।\nअब्रवीत् तां महाभागां तापसीं धर्मचारिणीम् ॥४-५१-१॥",
  "इदं प्रविष्टाः सहसा बिलं तिमिरसंवृतम् ।\nक्षुत्पिपासापरिश्रान्ताः परिखिन्नाश्च सर्वशः ॥४-५१-२॥",
  "महद् धरण्या विवरं प्रविष्टाः स्म पिपासिताः ।\nइमांस्त्वेवंविधान् भावान् विविधानद्भुतोपमान् ॥४-५१-३॥",
  "दृष्ट्वा वयं प्रव्यथिताः सम्भ्रान्ता नष्टचेतसः ।\nकस्यैते काञ्चना वृक्षास्तरुणादित्यसंनिभाः ॥४-५१-४॥",
  "शुचीन्यभ्यवहाराणि मूलानि च फलानि च ।\nकाञ्चनानि विमानानि राजतानि गृहाणि च ॥४-५१-५॥",
  "तपनीयगवाक्षाणि मणिजालावृतानि च ।\nपुष्पिताः फलवन्तश्च पुण्याः सुरभिगन्धयः ॥४-५१-६॥",
  "इमे जाम्बूनदमयाः पादपाः कस्य तेजसा ।\nकाञ्चनानि च पद्मानि जातानि विमले जले ॥४-५१-७॥",
  "कथं मत्स्याश्च सौवर्णा दृश्यन्ते सह कच्छपैः ।\nआत्मनस्त्वनुभावाद् वा कस्य चैतत्तपोबलम् ॥४-५१-८॥",
  "अजानतां नः सर्वेषां सर्वमाख्यातुमर्हसि ।\nएवमुक्ता हनुमता तापसी धर्मचारिणी ॥४-५१-९॥",
  "प्रत्युवाच हनूमन्तं सर्वभूतहिते रता ।\nमयो नाम महातेजा मायावी वानरर्षभ ॥४-५१-१०॥",
  "तेनेदं निर्मितं सर्वं मायया काञ्चनं वनम् ।\nपुरा दानवमुख्यानां विश्वकर्मा बभूव ह ॥४-५१-११॥",
  "येनेदं काञ्चनं दिव्यं निर्मितं भवनोत्तमम् ।\nस तु वर्षसहस्राणि तपस्तप्त्वा महद्वने ॥४-५१-१२॥",
  "पितामहाद् वरं लेभे सर्वमौशनसं धनम् ।\nविधाय सर्वं बलवान् सर्वकामेश्वरस्तदा ॥४-५१-१३॥",
  "उवास सुखितः कालं कंचिदस्मिन् महावने ।\nतमप्सरसि हेमायां सक्तं दानवपुङ्गवम् ॥४-५१-१४॥",
  "विक्रम्यैवाशनिं गृह्य जघानेशः पुरंदरः ।\nइदं च ब्रह्मणा दत्तं हेमायै वनमुत्तमम् ॥४-५१-१५॥",
  "शाश्वतः कामभोगश्च गृहं चेदं हिरण्मयम् ।\nदुहिता मेरुसावर्णेरहं तस्याः स्वयंप्रभा ॥४-५१-१६॥",
  "इदं रक्षामि भवनं हेमाया वानरोत्तम ।\nमम प्रियसखी हेमा नृत्तगीतविशारदा ॥४-५१-१७॥",
  "तयादत्तवरा चास्मि रक्षामि भवनं महत् ।\nकिं कार्यं कस्य वा हेतोः कान्ताराणि प्रपद्यथ ॥४-५१-१८॥",
  "कथं चेदं वनं दुर्गं युष्माभिरुपलक्षितम् ।\nशुचीन्यभ्यवहाराणि मूलानि च फलानि च ।\nभुक्त्वा पीत्वा च पानीयं सर्वं मे वक्तुमर्हसि ॥४-५१-१९॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे एकपञ्चाशः सर्गः ॥४-५१॥"
]