[
  "श्रीमद्वाल्मीकीयरामायणे किष्किन्धाकाण्डे कण्डूवनादिविचयः नाम अष्टाचत्वारिंशः सर्गः ॥४-४८॥",
  "सह ताराङ्गदाभ्यां तु सहसा हनुमान् कपिः ।\nसुग्रीवेण यथोद्दिष्टं गन्तुं देशं प्रचक्रमे ॥४-४८-१॥",
  "स तु दूरमुपागम्य सर्वैस्तैः कपिसत्तमैः ।\nततो विचित्य विन्ध्यस्य गुहाश्च गहनानि च ॥४-४८-२॥",
  "पर्वताग्रनदीदुर्गान् सरांसि विपुलद्रुमान् ।\nवृक्षषण्डांश्च विविधान् पर्वतान् वनपादपान् ॥४-४८-३॥",
  "अन्वेषमाणास्ते सर्वे वानराः सर्वतो दिशम् ।\nन सीतां ददृशुर्वीरा मैथिलीं जनकात्मजाम् ॥४-४८-४॥",
  "ते भक्षयन्तो मूलानि फलानि विविधान्यपि ।\nअन्वेषमाणा दुर्धर्षा न्यवसंस्तत्र तत्र ह ॥४-४८-५॥",
  "स तु देशो दुरन्वेषो गुहागहनवान् महान् ।\nनिर्जलं निर्जनं शून्यं गहनं घोरदर्शनम् ॥४-४८-६॥",
  "तादृशान्यप्यरण्यानि विचित्य भृशपीडिताः ।\nस देशश्च दुरन्वेष्यो गुहागहनवान् महान् ॥४-४८-७॥",
  "त्यक्त्वा तु तं ततो देशं सर्वे वै हरियूथपाः ।\nदेशमन्यं दुराधर्षं विविशुश्चाकुतोभयाः ॥४-४८-८॥",
  "यत्र वन्ध्यफला वृक्षा विपुष्पाः पर्णवर्जिताः ।\nनिस्तोयाः सरितो यत्र मूलं यत्र सुदुर्लभम् ॥४-४८-९॥",
  "न सन्ति महिषा यत्र न मृगा न च हस्तिनः ।\nशार्दूलाः पक्षिणो वापि ये चान्ये वनगोचराः ॥४-४८-१०॥",
  "न चात्र वृक्षा नौषध्यो न वल्ल्यो नापि वीरुधः ।\nस्निग्धपत्राः स्थले यत्र पद्मिन्यः फुल्लपङ्कजाः ॥४-४८-११॥",
  "प्रेक्षणीयाः सुगन्धाश्च भ्रमरैश्च विवर्जिताः ।\nकण्डुर्नाम महाभागः सत्यवादी तपोधनः ॥४-४८-१२॥",
  "महर्षिः परमामर्षी नियमैर्दुष्प्रधर्षणः ।\nतस्य तस्मिन् वने पुत्रो बालको दशवार्षिकः ॥४-४८-१३॥",
  "प्रणष्टो जीवितान्ताय क्रुद्धस्तेन महामुनिः ।\nतेन धर्मात्मना शप्तं कृत्स्नं तत्र महद्वनम् ॥४-४८-१४॥",
  "अशरण्यं दुराधर्षं मृगपक्षिविवर्जितम् ।\nतस्य ते काननान्तांस्तु गिरीणां कन्दराणि च ॥४-४८-१५॥",
  "प्रभवाणि नदीनां च विचिन्वन्ति समाहिताः ।\nतत्र चापि महात्मानो नापश्यञ्जनकात्मजाम् ॥४-४८-१६॥",
  "हर्तारं रावणं वापि सुग्रीवप्रियकारिणः ।\nते प्रविश्य तु तं भीमं लतागुल्मसमावृतम् ॥४-४८-१७॥",
  "ददृशुर्भीमकर्माणमसुरं सुरनिर्भयम् ।\nतं दृष्ट्वा वानरा घोरं स्थितं शैलमिवासुरम् ॥४-४८-१८॥",
  "गाढं परिहिताः सर्वे दृष्ट्वा तं पर्वतोपमम् ।\nसोऽपि तान् वानरान् सर्वान् नष्टाः स्थेत्यब्रवीद् बली ॥४-४८-१९॥",
  "अभ्यधावत संक्रुद्धो मुष्टिमुद्यम्य संगतम् ।\nतमापतन्तं सहसा वालिपुत्रोऽङ्गदस्तदा ॥४-४८-२०॥",
  "रावणोऽयमिति ज्ञात्वा तलेनाभिजघान ह ।\nस वालिपुत्राभिहतो वक्त्राच्छोणितमुद्वमन् ॥४-४८-२१॥",
  "असुरो न्यपतद् भूमौ पर्यस्त इव पर्वतः ।\nते तु तस्मिन् निरुच्छ्वासे वानरा जितकाशिनः ॥४-४८-२२॥",
  "व्यचिन्वन् प्रायशस्तत्र सर्वं ते गिरिगह्वरम् ।\nविचितं तु ततः सर्वं सर्वे ते काननौकसः ॥४-४८-२३॥",
  "अन्यदेवापरं घोरं विविशुर्गिरिगह्वरम् ।\nते विचित्य पुनः खिन्ना विनिष्पत्य समागताः ।\nएकान्ते वृक्षमूले तु निषेदुर्दीनमानसाः ॥४-४८-२४॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे अष्टाचत्वारिंशः सर्गः ॥४-४८॥"
]