[
  "अथ श्रीमद्वाल्मीकीयरामायणे किष्किन्धाकाण्डे रामविप्रलम्भावेशः नाम प्रथमः सर्गः ॥४-१॥",
  "स तां पुष्करिणीं गत्वा पद्मोत्पलझषाकुलाम् ।\nरामः सौमित्रिसहितो विललापाकुलेन्द्रियः ॥४-१-१॥",
  "तत्र दृष्ट्वैव तां हर्षादिन्द्रियाणि चकम्पिरे ।\nस कामवशमापन्नः सौमित्रिमिदमब्रवीत् ॥४-१-२॥",
  "सौमित्रे शोभते पम्पा वैदूर्यविमलोदका ।\nफुल्लपद्मोत्पलवती शोभिता विविधैर्द्रुमैः ॥४-१-३॥",
  "सौमित्रे पश्य पम्पायाः काननं शुभदर्शनम् ।\nयत्र राजन्ति शैला वा द्रुमाः सशिखरा इव ॥४-१-४॥",
  "मां तु शोकाभिसंतप्तमाधयः पीडयन्ति वै ।\nभरतस्य च दुःखेन वैदेह्या हरणेन च ॥४-१-५॥",
  "शोकार्तस्यापि मे पम्पा शोभते चित्रकानना ।\nव्यवकीर्णा बहुविधैः पुष्पैः शीतोदका शिवा ॥४-१-६॥",
  "नलिनैरपि संछन्ना ह्यत्यर्थशुभदर्शना ।\nसर्पव्यालानुचरिता मृगद्विजसमाकुला ॥४-१-७॥",
  "अधिकं प्रविभात्येतन्नीलपीतं तु शाद्वलम् ।\nद्रुमाणां विविधैः पुष्पैः परिस्तोमैरिवार्पितम् ॥४-१-८॥",
  "पुष्पभारसमृद्धानि शिखराणि समन्ततः ।\nलताभिः पुष्पिताग्राभिरुपगूढानि सर्वतः ॥४-१-९॥",
  "सुखानिलोऽयं सौमित्रे कालः प्रचुरमन्मथः ।\nगन्धवान् सुरभिर्मासो जातपुष्पफलद्रुमः ॥४-१-१०॥",
  "पश्य रूपाणि सौमित्रे वनानां पुष्पशालिनाम् ।\nसृजतां पुष्पवर्षाणि वर्षं तोयमुचामिव ॥४-१-११॥",
  "प्रस्तरेषु च रम्येषु विविधाः काननद्रुमाः ।\nवायुवेगप्रचलिताः पुष्पैरवकिरन्ति गाम् ॥४-१-१२॥",
  "पतितैः पतमानैश्च पादपस्थैश्च मारुतः ।\nकुसुमैः पश्य सौमित्रे क्रीडतीव समन्ततः ॥४-१-१३॥",
  "विक्षिपन् विविधाः शाखां नगानां कुसुमोत्कटाः ।\nमारुतश्चलितस्थानैः षट्पदैरनुगीयते ॥४-१-१४॥",
  "मत्तकोकिलसंनादैर्नर्तयन्निव पादपान् ।\nशैलकंदर निष्क्रान्तः प्रगीत इव चानिलः ॥४-१-१५॥",
  "तेन विक्षिपतात्यर्थं पवनेन समन्ततः ।\nअमी संसक्तशाखाग्रा ग्रथिता इव पादपाः ॥४-१-१६॥",
  "स एव सुखसंस्पर्शो वाति चन्दनशीतलः ।\nगन्धमभ्यवहन् पुण्यं श्रमापनयनोऽनिलः ॥४-१-१७॥",
  "अमी पवनविक्षिप्ता विनदन्तीव पादपाः ।\nषट्पदैरनुकूजद्भिर्वनेषु मधुगन्धिषु ॥४-१-१८॥",
  "गिरिप्रस्थेषु रम्येषु पुष्पवद्भिर्मनोरमैः ।\nसंसक्तशिखराः शैला विराजन्ति महाद्रुमैः ॥४-१-१९॥",
  "पुष्पसंछन्नशिखरा मारुतोत्क्षेपचञ्चलाः ।\nअमी मधुकरोत्तंसाः प्रगीता इव पादपाः ॥४-१-२०॥",
  "सुपुष्पितांस्तु पश्यैतान् कर्णिकारान् समन्ततः ।\nहाटकप्रतिसंछन्नान् नरान् पीताम्बरानिव ॥४-१-२१॥",
  "अयं वसन्तः सौमित्रे नानाविहगनादितः ।\nसीतया विप्रहीणस्य शोकसंदीपनो मम ॥४-१-२२॥",
  "मां हि शोकसमाक्रान्तं संतापयति मन्मथः ।\nहृष्टं प्रवदमानश्च समाह्वयति कोकिलः ॥४-१-२३॥",
  "एष दात्यूहको हृष्टो रम्ये मां वननिर्झरे ।\nप्रणदन्मन्मथाविष्टं शोचयिष्यति लक्ष्मण ॥४-१-२४॥",
  "श्रुत्वैतस्य पुरा शब्दमाश्रमस्था मम प्रिया ।\nमामाहूय प्रमुदिताः परमं प्रत्यनन्दत ॥४-१-२५॥",
  "एवं विचित्राः पतगा नानारावविराविणः ।\nवृक्षगुल्मलताः पश्य सम्पतन्ति समन्ततः ॥४-१-२६॥",
  "विमिश्रा विहगाः पुंभिरात्मव्यूहाभिनन्दिताः ।\nभृङ्गराजप्रमुदिताः सौमित्रे मधुरस्वराः ॥४-१-२७॥",
  "अस्याः कूले प्रमुदिताः सङ्घशः शकुनास्त्विह ।\nदात्यूहरतिविक्रन्दैः पुंस्कोकिलरुतैरपि ॥४-१-२८॥",
  "स्वनन्ति पादपाश्चेमे ममानङ्गप्रदीपकाः ।\nअशोकस्तबकाङ्गारः षट्पदस्वननिःस्वनः ॥४-१-२९॥",
  "मां हि पल्लवताम्रार्चिर्वसन्ताग्निः प्रधक्ष्यति ।\nनहि तां सूक्ष्मपक्ष्माक्षीं सुकेशीं मृदुभाषिणीम् ॥४-१-३०॥",
  "अपश्यतो मे सौमित्रे जीवितेऽस्ति प्रयोजनम् ।\nअयं हि रुचिरस्तस्याः कालो रुचिरकाननः ॥४-१-३१॥",
  "कोकिलाकुलसीमान्तो दयिताया ममानघ ।\nमन्मथायाससम्भूतो वसन्तगुणवर्धितः ॥४-१-३२॥",
  "अयं मां धक्ष्यति क्षिप्रं शोकाग्निर्नचिरादिव ।\nअपश्यतस्तां वनितां पश्यतो रुचिरान् द्रुमान् ॥४-१-३३॥",
  "ममायमात्मप्रभवो भूयस्त्वमुपयास्यति ।\nअदृश्यमाना वैदेही शोकं वर्धयतीह मे ॥४-१-३४॥",
  "दृश्यमानो वसन्तश्च स्वेदसंसर्गदूषकः ।\nमां हि सा मृगशावाक्षी चिन्ताशोकबलात्कृतम् ॥४-१-३५॥",
  "संतापयति सौमित्रे क्रूरश्चैत्रवनानिलः ।\nअमी मयूराः शोभन्ते प्रनृत्यन्तस्ततस्ततः ॥४-१-३६॥",
  "स्वैः पक्षैः पवनोद्धूतैर्गवाक्षैः स्फाटिकैरिव ।\nशिखिनीभिः परिवृतास्त एते मदमूर्च्छिताः ॥४-१-३७॥",
  "मन्मथाभिपरीतस्य मम मन्मथवर्धनाः ।\nपश्य लक्ष्मण नृत्यन्तं मयूरमुपनृत्यति ॥४-१-३८॥",
  "शिखिनी मन्मथार्तैषा भर्तारं गिरिसानुनि ।\nतामेव मनसा रामां मयूरोऽप्यनुधावति ॥४-१-३९॥",
  "वितत्य रुचिरौ पक्षौ रुतैरुपहसन्निव ।\nमयूरस्य वने नूनं रक्षसा न हृता प्रिया ॥४-१-४०॥",
  "तस्मान्नृत्यति रम्येषु वनेषु सह कान्तया ।\nमम त्वयं विना वासः पुष्पमासे सुदुःसहः ॥४-१-४१॥",
  "पश्य लक्ष्मण संरागस्तिर्यग्योनिगतेष्वपि ।\nयदेषा शिखिनी कामाद् भर्तारमभिवर्तते ॥४-१-४२॥",
  "ममाप्येवं विशालाक्षी जानकी जातसम्भ्रमा ।\nमदनेनाभिवर्तेत यदि नापहृता भवेत् ॥४-१-४३॥",
  "पश्य लक्ष्मण पुष्पाणि निष्फलानि भवन्ति मे ।\nपुष्पभारसमृद्धानां वनानां शिशिरात्यये ॥४-१-४४॥",
  "रुचिराण्यपि पुष्पाणि पादपानामतिश्रिया ।\nनिष्फलानि महीं यान्ति समं मधुकरोत्करैः ॥४-१-४५॥",
  "नदन्ति कामं शकुना मुदिताः सङ्घशः कलम् ।\nआह्वयन्त इवान्योन्यं कामोन्मादकरा मम ॥४-१-४६॥",
  "वसन्तो यदि तत्रापि यत्र मे वसति प्रिया ।\nनूनं परवशा सीता सापि शोचत्यहं यथा ॥४-१-४७॥",
  "नूनं न तु वसन्तस्तं देशं स्पृशति यत्र सा ।\nकथं ह्यसितपद्माक्षी वर्तयेत् सा मया विना ॥४-१-४८॥",
  "अथवा वर्तते तत्र वसन्तो यत्र मे प्रिया ।\nकिं करिष्यति सुश्रोणी सा तु निर्भर्त्सिता परैः ॥४-१-४९॥",
  "श्यामा पद्मपलाशाक्षी मृदुभाषा च मे प्रिया ।\nनूनं वसन्तमासाद्य परित्यक्ष्यति जीवितम् ॥४-१-५०॥",
  "दृढं हि हृदये बुद्धिर्मम सम्परिवर्तते ।\nनालं वर्तयितुं सीता साध्वी मद्विरहं गता ॥४-१-५१॥",
  "मयि भावो हि वैदेह्यास्तत्त्वतो विनिवेशितः ।\nममापि भावः सीतायां सर्वथा विनिवेशितः ॥४-१-५२॥",
  "एष पुष्पवहो वायुः सुखस्पर्शो हिमावहः ।\nतां विचिन्तयतः कान्तां पावकप्रतिमो मम ॥४-१-५३॥",
  "सदा सुखमहं मन्ये यं पुरा सह सीतया ।\nमारुतः स विना सीतां शोकसंजननो मम ॥४-१-५४॥",
  "तां विनाथ विहङ्गोऽसौ पक्षी प्रणदितस्तदा ।\nवायसः पादपगतः प्रहृष्टमभिकूजति ॥४-१-५५॥",
  "एष वै तत्र वैदेह्या विहगः प्रतिहारकः ।\nपक्षी मां तु विशालाक्ष्याः समीपमुपनेष्यति ॥४-१-५६॥",
  "पश्य लक्ष्मण संनादं वने मदविवर्धनम् ।\nपुष्पिताग्रेषु वृक्षेषु द्विजानामवकूजताम् ॥४-१-५७॥",
  "विक्षिप्तां पवनेनैतामसौ तिलकमञ्जरीम् ।\nषट्पदः सहसाभ्येति मदोद्धूतामिव प्रियाम् ॥४-१-५८॥",
  "कामिनामयमत्यन्तमशोकः शोकवर्धनः ।\nस्तबकैः पवनोत्क्षिप्तैस्तर्जयन्निव मां स्थितः ॥४-१-५९॥",
  "अमी लक्ष्मण दृश्यन्ते चूताः कुसुमशालिनः ।\nविभ्रमोत्सिक्तमनसः साङ्गरागा नरा इव ॥४-१-६०॥",
  "सौमित्रे पश्य पम्पायाश्चित्रासु वनराजिषु ।\nकिंनरा नरशार्दूल विचरन्ति यतस्ततः ॥४-१-६१॥",
  "इमानि शुभगन्धीनि पश्य लक्ष्मण सर्वशः ।\nनलिनानि प्रकाशन्ते जले तरुणसूर्यवत् ॥४-१-६२॥",
  "एषा प्रसन्नसलिला पद्मनीलोत्पलायुता ।\nहंसकारण्डवाकीर्णा पम्पा सौगन्धिकायुता ॥४-१-६३॥",
  "जले तरुणसूर्याभैः षट्पदाहतकेसरैः ।\nपङ्कजैः शोभते पम्पा समन्तादभिसंवृता ॥४-१-६४॥",
  "चक्रवाकयुता नित्यं चित्रप्रस्थवनान्तरा ।\nमातङ्गमृगयूथैश्च शोभते सलिलार्थिभिः ॥४-१-६५॥",
  "पवनाहतवेगाभिरूर्मिभिर्विमलेऽम्भसि ।\nपङ्कजानि विराजन्ते ताड्यमानानि लक्ष्मण ॥४-१-६६॥",
  "पद्मपत्रविशालाक्षीं सततं प्रियपङ्कजाम् ।\nअपश्यतो मे वैदेहीं जीवितं नाभिरोचते ॥४-१-६७॥",
  "अहो कामस्य वामत्वं यो गतामपि दुर्लभाम् ।\nस्मारयिष्यति कल्याणीं कल्याणतरवादिनीम् ॥४-१-६८॥",
  "शक्यो धारयितुं कामो भवेदभ्यागतो मया ।\nयदि भूयो वसन्तो मां न हन्यात् पुष्पितद्रुमः ॥४-१-६९॥",
  "यानि स्म रमणीयानि तया सह भवन्ति मे ।\nतान्येवारमणीयानि जायन्ते मे तया विना ॥४-१-७०॥",
  "पद्मकोशपलाशानि द्रष्टुं दृष्टिर्हि मन्यते ।\nसीताया नेत्रकोशाभ्यां सदृशानीति लक्ष्मण ॥४-१-७१॥",
  "पद्मकेसरसंसृष्टो वृक्षान्तरविनिःसृतः ।\nनिःश्वास इव सीताया वाति वायुर्मनोहरः ॥४-१-७२॥",
  "सौमित्रे पश्य पम्पाया दक्षिणे गिरिसानुषु ।\nपुष्पितां कर्णिकारस्य यष्टिं परमशोभिताम् ॥४-१-७३॥",
  "अधिकं शैलराजोऽयं धातुभिस्तु विभूषितः ।\nविचित्रं सृजते रेणुं वायुवेगविघट्टितम् ॥४-१-७४॥",
  "गिरिप्रस्थास्तु सौमित्रे सर्वतः सम्प्रपुष्पितैः ।\nनिष्पत्रैः सर्वतो रम्यैः प्रदीप्ता इव किंशुकैः ॥४-१-७५॥",
  "पम्पातीररुहाश्चेमे संसिक्ता मधुगन्धिनः ।\nमालतीमल्लिकापद्मकरवीराश्च पुष्पिताः ॥४-१-७६॥",
  "केतक्यः सिन्दुवाराश्च वासन्त्यश्च सुपुष्पिताः ।\nमाधव्यो गन्धपूर्णाश्च कुन्दगुल्माश्च सर्वशः ॥४-१-७७॥",
  "चिरिबिल्वा मधूकाश्च वञ्जुला बकुलास्तथा ।\nचम्पकास्तिलकाश्चैव नागवृक्षाश्च पुष्पिताः ॥४-१-७८॥",
  "पद्मकाश्चैव शोभन्ते नीलाशोकाश्च पुष्पिताः ।\nलोध्राश्च गिरिपृष्ठेषु सिंहकेसरपिञ्जराः ॥४-१-७९॥",
  "अङ्कोलाश्च कुरण्टाश्च चूर्णकाः पारिभद्रकाः ।\nचूताः पाटलयश्चापि कोविदाराश्च पुष्पिताः ॥४-१-८०॥",
  "मुचुकुन्दार्जुनाश्चैव दृश्यन्ते गिरिसानुषु ।\nकेतकोद्दालकाश्चैव शिरीषाः शिंशपा धवाः ॥४-१-८१॥",
  "शाल्मल्यः किंशुकाश्चैव रक्ताः कुरबकास्तथा ।\nतिनिशा नक्तमालाश्च चन्दनाः स्यन्दनास्तथा ॥४-१-८२॥",
  "हिन्तालास्तिलकाश्चैव नागवृक्षाश्च पुष्पिताः ।\nपुष्पितान् पुष्पिताग्राभिर्लताभिः परिवेष्टितान् ॥४-१-८३॥",
  "द्रुमान् पश्येह सौमित्रे पम्पाया रुचिरान् बहून् ।\nवातविक्षिप्तविटपान् यथासन्नान् द्रुमानिमान् ॥४-१-८४॥",
  "लताः समनुवर्तन्ते मत्ता इव वरस्त्रियः ।\nपादपात् पादपं गच्छन् शैलाच्छैलं वनाद् वनम् ॥४-१-८५॥",
  "वाति नैकरसास्वादसम्मोदित इवानिलः ।\nकेचित् पर्याप्तकुसुमाः पादपा मधुगन्धिनः ॥४-१-८६॥",
  "केचिन्मुकुलसंवीताः श्यामवर्णा इवाबभुः ।\nइदं मृष्टमिदं स्वादु प्रफुल्लमिदमित्यपि ॥४-१-८७॥",
  "रागरक्तो मधुकरः कुसुमेष्वेव लीयते ।\nनिलीय पुनरुत्पत्य सहसान्यत्र गच्छति ।\nमधुलुब्धो मधुकरः पम्पातीरद्रुमेष्वसौ ॥४-१-८८॥",
  "इयं कुसुमसंघातैरुपस्तीर्णा सुखाकृता ।\nस्वयं निपतितैर्भूमिः शयनप्रस्तरैरिव ॥४-१-८९॥",
  "विविधा विविधैः पुष्पैस्तैरेव नगसानुषु ।\nविस्तीर्णाः पीतरक्ताभाः सौमित्रे प्रस्तराः कृताः ॥४-१-९०॥",
  "हिमान्ते पश्य सौमित्रे वृक्षाणां पुष्पसम्भवम् ।\nपुष्पमासे हि तरवः संघर्षादिव पुष्पिताः ॥४-१-९१॥",
  "आह्वयन्त इवान्योन्यं नगाः षट्पदनादिताः ।\nकुसुमोत्तंसविटपाः शोभन्ते बहु लक्ष्मण ॥४-१-९२॥",
  "एष कारण्डवः पक्षी विगाह्य सलिलं शुभम् ।\nरमते कान्तया सार्धं काममुद्दीपयन्निव ॥४-१-९३॥",
  "मन्दाकिन्यास्तु यदिदं रूपमेतन्मनोरमम् ।\nस्थाने जगति विख्याता गुणास्तस्या मनोरमाः ॥४-१-९४॥",
  "यदि दृश्येत सा साध्वी यदि चेह वसेमहि ।\nस्पृहयेयं न शक्राय नायोध्यायै रघूत्तम ॥४-१-९५॥",
  "न ह्येवं रमणीयेषु शाद्वलेषु तया सह ।\nरमतो मे भवेच्चिन्ता न स्पृहान्येषु वा भवेत् ॥४-१-९६॥",
  "अमी हि विविधैः पुष्पैस्तरवो विविधच्छदाः ।\nकाननेऽस्मिन् विना कान्तां चिन्तामुत्पादयन्ति मे ॥४-१-९७॥",
  "पश्य शीतजलां चेमां सौमित्रे पुष्करायुताम् ।\nचक्रवाकानुचरितां कारण्डवनिषेविताम् ॥४-१-९८॥",
  "प्लवैः क्रौञ्चैश्च सम्पूर्णां महामृगनिषेविताम् ।\nअधिकं शोभते पम्पा विकूजद्भिर्विहंगमैः ॥४-१-९९॥",
  "दीपयन्तीव मे कामं विविधा मुदिता द्विजाः ।\nश्यामां चन्द्रमुखीं स्मृत्वा प्रियां पद्मनिभेक्षणाम् ॥४-१-१००॥",
  "पश्य सानुषु चित्रेषु मृगीभिः सहितान् मृगान् ।\nमां पुनर्मृगशावाक्ष्या वैदेह्या विरहीकृतम् ।\nव्यथयन्तीव मे चित्तं संचरन्तस्ततस्ततः ॥४-१-१०१॥",
  "अस्मिन् सानुनि रम्ये हि मत्तद्विजगणाकुले ।\nपश्येयं यदि तां कान्तां ततः स्वस्ति भवेन्मम ॥४-१-१०२॥",
  "जीवेयं खलु सौमित्रे मया सह सुमध्यमा ।\nसेवेत यदि वैदेही पम्पायाः पवनं शुभम् ॥४-१-१०३॥",
  "पद्मसौगन्धिकवहं शिवं शोकविनाशनम् ।\nधन्या लक्ष्मण सेवन्ते पम्पाया वनमारुतम् ॥४-१-१०४॥",
  "श्यामा पद्मपलाशाक्षी प्रिया विरहिता मया ।\nकथं धारयति प्राणान् विवशा जनकात्मजा ॥४-१-१०५॥",
  "किं नु वक्ष्यामि धर्मज्ञं राजानं सत्यवादिनम् ।\nजनकं पृष्टसीतं तं कुशलं जनसंसदि ॥४-१-१०६॥",
  "या मामनुगता मन्दं पित्रा प्रस्थापितं वनम् ।\nसीता धर्मं समास्थाय क्व नु सा वर्तते प्रिया ॥४-१-१०७॥",
  "तया विहीनः कृपणः कथं लक्ष्मण धारये ।\nया मामनुगता राज्याद् भ्रष्टं विहतचेतसम् ॥४-१-१०८॥",
  "तच्चार्वाञ्चितपद्माक्षं सुगन्धि शुभमव्रणम् ।\nअपश्यतो मुखं तस्याः सीदतीव मतिर्मम ॥४-१-१०९॥",
  "स्मितहास्यान्तरयुतं गुणवन्मधुरं हितम् ।\nवैदेह्या वाक्यमतुलं कदा श्रोष्यामि लक्ष्मण ॥४-१-११०॥",
  "प्राप्य दुःखं वने श्यामा मां मन्मथविकर्शितम् ।\nनष्टदुःखेव हृष्टेव साध्वी साध्वभ्यभाषत ॥४-१-१११॥",
  "किं नु वक्ष्याम्ययोध्यायां कौसल्यां हि नृपात्मज ।\nक्व सा स्नुषेति पृच्छन्तीं कथं चापि मनस्विनीम् ॥४-१-११२॥",
  "गच्छ लक्ष्मण पश्य त्वं भरतं भ्रातृवत्सलम् ।\nनह्यहं जीवितुं शक्तस्तामृते जनकात्मजाम् ॥४-१-११३॥",
  "इति रामं महात्मानं विलपन्तमनाथवत् ।\nउवाच लक्ष्मणो भ्राता वचनं युक्तमव्ययम् ॥४-१-११४॥",
  "संस्तम्भ राम भद्रं ते मा शुचः पुरुषोत्तम ।\nनेदृशानां मतिर्मन्दा भवत्यकलुषात्मनाम् ॥४-१-११५॥",
  "स्मृत्वा वियोगजं दुःखं त्यज स्नेहं प्रिये जने ।\nअतिस्नेहपरिष्वङ्गाद् वर्तिरार्द्रापि दह्यते ॥४-१-११६॥",
  "यदि गच्छति पातालं ततोऽभ्यधिकमेव वा ।\nसर्वथा रावणस्तात न भविष्यति राघव ॥४-१-११७॥",
  "प्रवृत्तिर्लभ्यतां तावत् तस्य पापस्य रक्षसः ।\nततो हास्यति वा सीतां निधनं वा गमिष्यति ॥४-१-११८॥",
  "यदि याति दितेर्गर्भं रावणं सह सीतया ।\nतत्राप्येनं हनिष्यामि न चेद् दास्यति मैथिलीम् ॥४-१-११९॥",
  "स्वास्थ्यं भद्रं भजस्वार्य त्यज्यतां कृपणा मतिः ।\nअर्थो हि नष्टकार्यार्थैरयत्नेनाधिगम्यते ॥४-१-१२०॥",
  "उत्साहो बलवानार्य नास्त्युत्साहात् परं बलम् ।\nसोत्साहस्य हि लोकेषु न किंचिदपि दुर्लभम् ॥४-१-१२१॥",
  "उत्साहवन्तः पुरुषा नावसीदन्ति कर्मसु ।\nउत्साहमात्रमाश्रित्य प्रतिलप्स्याम जानकीम् ॥४-१-१२२॥",
  "त्यजतां कामवृत्तत्वं शोकं संन्यस्य पृष्ठतः ।\nमहात्मानं कृतात्मानमात्मानं नावबुध्यसे ॥४-१-१२३॥",
  "एवं सम्बोधितस्तेन शोकोपहतचेतनः ।\nत्यज्य शोकं च मोहं च रामो धैर्यमुपागमत् ॥४-१-१२४॥",
  "सोऽभ्यतिक्रामदव्यग्रस्तामचिन्त्यपराक्रमः ।\nरामः पम्पां सुरुचिरां रम्यां पारिप्लवद्रुमाम् ॥४-१-१२५॥",
  "निरीक्षमाणः सहसा महात्मा सर्वं वनं निर्झरकन्दरं च ।\nउद्विग्नचेताः सह लक्ष्मणेन विचार्य दुःखोपहतः प्रतस्थे ॥४-१-१२६॥",
  "तं मत्तमातङ्गविलासगामी गच्छन्तमव्यग्रमना महात्मा ।\nस लक्ष्मणो राघवमिष्टचेष्टो ररक्ष धर्मेण बलेन चैव ॥४-१-१२७॥",
  "तावृष्यमूकस्य समीपचारी चरन् ददर्शाद्भुतदर्शनीयौ ।\nशाखामृगाणामधिपस्तरस्वी वितत्रसे नैव विचेष्ट चेष्टाम् ॥४-१-१२८॥",
  "स तौ महात्मा गजमन्दगामी शाखामृगस्तत्र चरंश्चरन्तौ ।\nदृष्ट्वा विषादं परमं जगाम चिन्तापरीतो भयभारभग्नः ॥४-१-१२९॥",
  "तमाश्रमं पुण्यसुखं शरण्यं सदैव शाखामृगसेवितान्तम् ।\nत्रस्ताश्च दृष्ट्वा हरयोऽभिजग्मुर्महौजसौ राघवलक्ष्मणौ तौ ॥४-१-१३०॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे रामविप्रलम्भावेशः नाम प्रथमः सर्गः ॥४-१॥"
]