[
  "श्रीमद्वाल्मीकीयरामायणे किष्किन्धाकाण्डे हनुमदाश्वासनम् नाम एकविंशः सर्गः ॥४-२१॥",
  "ततो निपतितां तारां च्युतां तारामिवाम्बरात् ।\nशनैराश्वासयामास हनुमान् हरियूथपः ॥४-२१-१॥",
  "गुणदोषकृतं जन्तुः स्वकर्म फलहेतुकम् ।\nअव्यग्रस्तदवाप्नोति सर्वं प्रेत्य शुभाशुभम् ॥४-२१-२॥",
  "शोच्या शोचसि कं शोच्यं दीनं दीनानुकम्पसे ।\nकश्च कस्यानुशोच्योऽस्ति देहेऽस्मिन् बुद्बुदोपमे ॥४-२१-३॥",
  "अङ्गदस्तु कुमारोऽयं द्रष्टव्यो जीवपुत्रया ।\nआयत्यां च विधेयानि समर्थान्यस्य चिन्तय ॥४-२१-४॥",
  "जानास्यनियतामेवं भूतानामागतिं गतिम् ।\nतस्माच्छुभं हि कर्तव्यं पण्डिते नेह लौकिकम् ॥४-२१-५॥",
  "यस्मिन् हरिसहस्राणि शतानि नियुतानि च ।\nवर्तयन्ति कृताशानि सोऽयं दिष्टान्तमागतः ॥४-२१-६॥",
  "यदयं न्यायदृष्टार्थः सामदानक्षमापरः ।\nगतो धर्मजितां भूमिं नैनं शोचितुमर्हसि ॥४-२१-७॥",
  "सर्वे च हरिशार्दूलाः पुत्रश्चायं तवाङ्गदः ।\nहर्यृक्षपतिराज्यं च त्वत्सनाथमनिन्दिते ॥४-२१-८॥",
  "ताविमौ शोकसंतप्तौ शनैः प्रेरय भामिनि ।\nत्वया परिगृहीतोऽयमङ्गदः शास्तु मेदिनीम् ॥४-२१-९॥",
  "संततिश्च यथा दृष्टा कृत्यं यच्चापि साम्प्रतम् ।\nराज्ञस्तत् क्रियतां सर्वमेष कालस्य निश्चयः ॥४-२१-१०॥",
  "संस्कार्यो हरिराजस्तु अङ्गदश्चाभिषिच्यताम् ।\nसिंहासनगतं पुत्रं पश्यन्ती शान्तिमेष्यसि ॥४-२१-११॥",
  "सा तस्य वचनं श्रुत्वा भर्तृव्यसनपीडिता ।\nअब्रवीदुत्तरं तारा हनूमन्तमवस्थितम् ॥४-२१-१२॥",
  "अङ्गदप्रतिरूपाणां पुत्राणामेकतः शतम् ।\nहतस्याप्यस्य वीरस्य गात्रसंश्लेषणं वरम् ॥४-२१-१३॥",
  "न चाहं हरिराज्यस्य प्रभवाम्यङ्गदस्य वा ।\nपितृव्यस्तस्य सुग्रीवः सर्वकार्येष्वनन्तरः ॥४-२१-१४॥",
  "नह्येषा बुद्धिरास्थेया हनूमन्नङ्गदं प्रति ।\nपिता हि बन्धुः पुत्रस्य न माता हरिसत्तम ॥४-२१-१५॥",
  "नहि मम हरिराजसंश्रयात्क्षमतरमस्ति परत्र चेह वा ।\nअभिमुखहतवीरसेवितंशयनमिदं मम सेवितुं क्षमम् ॥४-२१-१६॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे एकविंशः सर्गः ॥४-२१॥"
]