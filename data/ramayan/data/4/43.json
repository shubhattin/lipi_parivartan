[
  "श्रीमद्वाल्मीकीयरामायणे किष्किन्धाकाण्डे उदीचीप्रेषणम् नाम त्रिचत्वारिशः सर्गः ॥४-४३॥",
  "ततः संदिश्य सुग्रीवः श्वशुरं पश्चिमां दिशम् ।\nवीरं शतबलिं नाम वानरं वानरेश्वरः ॥४-४३-१॥",
  "उवाच राजा सर्वज्ञः सर्ववानरसत्तमः ।\nवाक्यमात्महितं चैव रामस्य च हितं तदा ॥४-४३-२॥",
  "वृतः शतसहस्रेण त्वद्विधानां वनौकसाम् ।\nवैवस्वतसुतैः सार्धं प्रविष्टः सर्वमन्त्रिभिः ॥४-४३-३॥",
  "दिशं ह्युदीचीं विक्रान्तां हिमशैलावतंसिकाम् ।\nसर्वतः परिमार्गध्वं रामपत्नीं यशस्विनीम् ॥४-४३-४॥",
  "अस्मिन् कार्ये विनिर्वृत्ते कृते दाशरथेः प्रिये ।\nऋणान्मुक्ता भविष्यामः कृतार्थार्थविदां वराः ॥४-४३-५॥",
  "कृतं हि प्रियमस्माकं राघवेण महात्मना ।\nतस्य चेत्प्रतिकारोऽस्ति सफलं जीवितं भवेत् ॥४-४३-६॥",
  "अर्थिनः कार्यनिर्वृत्तिमकर्तुरपि यश्चरेत् ।\nतस्य स्यात् सफलं जन्म किं पुनः पूर्वकारिणः ॥४-४३-७॥",
  "एतां बुद्धिं समास्थाय दृश्यते जानकी यथा ।\nतथा भवद्भिः कर्तव्यमस्मत्प्रियहितैषिभिः ॥४-४३-८॥",
  "अयं हि सर्वभूतानां मान्यस्तु नरसत्तमः ।\nअस्मासु च गतः प्रीतिं रामः परपुरंजयः ॥४-४३-९॥",
  "इमानि बहुदुर्गाणि नद्यः शैलान्तराणि च ।\nभवन्तः परिमार्गन्तु बुद्धिविक्रमसम्पदा ॥४-४३-१०॥",
  "तत्र म्लेच्छान् पुलिन्दांश्च शूरसेनांस्तथैव च ।\nप्रस्थलान् भरतांश्चैव कुरूंश्च सह मद्रकैः ॥४-४३-११॥",
  "काम्बोजयवनांश्चैव शकानां पत्तनानि च ।\nअन्वीक्ष्य दरदांश्चैव हिमवन्तं विचिन्वथ ॥४-४३-१२॥",
  "लोध्रपद्मकषण्डेषु देवदारुवनेषु च ।\nरावणः सह वैदेह्या मार्गितव्यस्ततस्ततः ॥४-४३-१३॥",
  "ततः सोमाश्रमं गत्वा देवगन्धर्वसेवितम् ।\nकालं नाम महासानुं पर्वतं तं गमिष्यथ ॥४-४३-१४॥",
  "महत्सु तस्य शैलेषु पर्वतेषु गुहासु च ।\nविचिन्वत महाभागां रामपत्नीमनिन्दिताम् ॥४-४३-१५॥",
  "तमतिक्रम्य शैलेन्द्रं हेमगर्भं महागिरिम् ।\nततः सुदर्शनं नाम पर्वतं गन्तुमर्हथ ॥४-४३-१६॥",
  "ततो देवसखो नाम पर्वतः पतगालयः ।\nनानापक्षिसमाकीर्णो विविधद्रुमभूषितः ॥४-४३-१७॥",
  "तस्य काननषण्डेषु निर्झरेषु गुहासु च ।\nरावणः सह वैदेह्या मार्गितव्यस्ततस्ततः ॥४-४३-१८॥",
  "तमतिक्रम्य चाकाशं सर्वतः शतयोजनम् ।\nअपर्वतनदीवृक्षं सर्वसत्त्वविवर्जितम् ॥४-४३-१९॥",
  "तत्तु शीघ्रमतिक्रम्य कान्तारं रोमहर्षणम् ।\nकैलासं पाण्डुरं प्राप्य हृष्टा यूयं भविष्यथ ॥४-४३-२०॥",
  "तत्र पाण्डुरमेघाभं जाम्बूनदपरिष्कृतम् ।\nकुबेरभवनं रम्यं निर्मितं विश्वकर्मणा ॥४-४३-२१॥",
  "विशाला नलिनी यत्र प्रभूतकमलोत्पला ।\nहंसकारण्डवाकीर्णा अप्सरोगणसेविता ॥४-४३-२२॥",
  "तत्र वैश्रवणो राजा सर्वलोकनमस्कृतः ।\nधनदो रमते श्रीमान् गुह्यकैः सह यक्षराट् ॥४-४३-२३॥",
  "तस्य चन्द्रनिकाशेषु पर्वतेषु गुहासु च ।\nरावणः सह वैदेह्या मार्गितव्यस्ततस्ततः ॥४-४३-२४॥",
  "क्रौञ्चं तु गिरिमासाद्य बिलं तस्य सुदुर्गमम् ।\nअप्रमत्तैः प्रवेष्टव्यं दुष्प्रवेशं हि तत् स्मृतम् ॥४-४३-२५॥",
  "वसन्ति हि महात्मानस्तत्र सूर्यसमप्रभाः ।\nदेवैरभ्यर्थिताः सम्यग् देवरूपा महर्षयः ॥४-४३-२६॥",
  "क्रौञ्चस्य तु गुहाश्चान्याः सानूनि शिखराणि च ।\nनिर्दराश्च नितम्बाश्च विचेतव्यास्ततस्ततः ॥४-४३-२७॥",
  "अवृक्षं कामशैलं च मानसं विहगालयम् ।\nन गतिस्तत्र भूतानां देवानां न च रक्षसाम् ॥४-४३-२८॥",
  "स च सर्वैर्विचेतव्यः ससानुप्रस्थभूधरः ।\nक्रौञ्चं गिरिमतिक्रम्य मैनाको नाम पर्वतः ॥४-४३-२९॥",
  "मयस्य भवनं तत्र दानवस्य स्वयंकृतम् ।\nमैनाकस्तु विचेतव्यः ससानुप्रस्थकन्दरः ॥४-४३-३०॥",
  "स्त्रीणामश्वमुखीनां तु निकेतस्तत्र तत्र तु ।\nतं देशं समतिक्रम्य आश्रमं सिद्धसेवितम् ॥४-४३-३१॥",
  "सिद्धा वैखानसा यत्र वालखिल्याश्च तापसाः ।\nवन्दितव्यास्ततः सिद्धास्तपसा वीतकल्मषाः ॥४-४३-३२॥",
  "प्रष्टव्या चापि सीतायाः प्रवृत्तिर्विनयान्वितैः ।\nहेमपुष्करसंछन्नं तत्र वैखानसं सरः ॥४-४३-३३॥",
  "तरुणादित्यसंकाशैर्हंसैर्विचरितं शुभैः ।\nऔपवाह्यः कुबेरस्य सार्वभौम इति स्मृतः ॥४-४३-३४॥",
  "गजः पर्येति तं देशं सदा सह करेणुभिः ।\nतत् सरः समतिक्रम्य नष्टचन्द्रदिवाकरम् ।\nअनक्षत्रगणं व्योम निष्पयोदमनादितम् ॥४-४३-३५॥",
  "गभस्तिभिरिवार्कस्य स तु देशः प्रकाश्यते ।\nविश्राम्यद्भिस्तपःसिद्धैर्देवकल्पैः स्वयंप्रभैः ॥४-४३-३६॥",
  "तं तु देशमतिक्रम्य शैलोदा नाम निम्नगा ।\nउभयोस्तीरयोस्तस्याः कीचका नाम वेणवः ॥४-४३-३७॥",
  "ते नयन्ति परं तीरं सिद्धान् प्रत्यानयन्ति च ।\nउत्तराः कुरवस्तत्र कृतपुण्यप्रतिश्रयाः ॥४-४३-३८॥",
  "ततः काञ्चनपद्माभिः पद्मिनीभिः कृतोदकाः ।\nनीलवैदूर्यपत्राढ्या नद्यस्तत्र सहस्रशः ॥४-४३-३९॥",
  "रक्तोत्पलवनैश्चात्र मण्डिताश्च हिरण्मयैः ।\nतरुणादित्यसंकाशा भान्ति तत्र जलाशयाः ॥४-४३-४०॥",
  "महार्हमणिपत्रैश्च काञ्चनप्रभकेसरैः ।\nनीलोत्पलवनैश्चित्रैः स देशः सर्वतो वृतः ॥४-४३-४१॥",
  "निस्तुलाभिश्च मुक्ताभिर्मणिभिश्च महाधनैः ।\nउद्धूतपुलिनास्तत्र जातरूपैश्च निम्नगाः ॥४-४३-४२॥",
  "सर्वरत्नमयैश्चित्रैरवगाढा नगोत्तमैः ।\nजातरूपमयैश्चापि हुताशनसमप्रभैः ॥४-४३-४३॥",
  "नित्यपुष्पफलास्तत्र नगाः पत्ररथाकुलाः ।\nदिव्यगन्धरसस्पर्शाः सर्वकामान् स्रवन्ति च ॥४-४३-४४॥",
  "नानाकाराणि वासांसि फलन्त्यन्ये नगोत्तमाः ।\nमुक्तावैदूर्यचित्राणि भूषणानि तथैव च ।\nस्त्रीणां यान्यनुरूपाणि पुरुषाणां तथैव च ॥४-४३-४५॥",
  "सर्वर्तुसुखसेव्यानि फलन्त्यन्ये नगोत्तमाः ।\nमहार्हमणिचित्राणि फलन्त्यन्ये नगोत्तमाः ॥४-४३-४६॥",
  "शयनानि प्रसूयन्ते चित्रास्तरणवन्ति च ।\nमनःकान्तानि माल्यानि फलन्त्यत्रापरे द्रुमाः ॥४-४३-४७॥",
  "पानानि च महार्हाणि भक्ष्याणि विविधानि च ।\nस्त्रियश्च गुणसम्पन्ना रूपयौवनलक्षिताः ॥४-४३-४८॥",
  "गन्धर्वाः किन्नराः सिद्धा नागा विद्याधरास्तथा ।\nरमन्ते सततं तत्र नारीभिर्भास्वरप्रभाः ॥४-४३-४९॥",
  "सर्वे सुकृतकर्माणः सर्वे रतिपरायणाः ।\nसर्वे कामार्थसहिता वसन्ति सह योषितः ॥४-४३-५०॥",
  "गीतवादित्रनिर्घोषः सोत्कृष्टहसितस्वनः ।\nश्रूयते सततं तत्र सर्वभूतमनोरमः ॥४-४३-५१॥",
  "तत्र नामुदितः कश्चिन्नात्र कश्चिदसत्प्रियः ।\nअहन्यहनि वर्धन्ते गुणास्तत्र मनोरमाः ॥४-४३-५२॥",
  "समतिक्रम्य तं देशमुत्तरः पयसां निधिः ।\nतत्र सोमगिरिर्नाम मध्ये हेममयो महान् ॥४-४३-५३॥",
  "इन्द्रलोकगता ये च ब्रह्मलोकगताश्च ये ।\nदेवास्तं समवेक्षन्ते गिरिराजं दिवं गताः ॥४-४३-५४॥",
  "स तु देशो विसूर्योऽपि तस्य भासा प्रकाशते ।\nसूर्यलक्ष्म्याभिविज्ञेयस्तपतेव विवस्वता ॥४-४३-५५॥",
  "भगवांस्तत्र विश्वात्मा शम्भुरेकादशात्मकः ।\nब्रह्मा वसति देवेशो ब्रह्मर्षिपरिवारितः ॥४-४३-५६॥",
  "न कथंचन गन्तव्यं कुरूणामुत्तरेण वः ।\nअन्येषामपि भूतानां नानुक्रामति वै गतिः ॥४-४३-५७॥",
  "स हि सोमगिरिर्नाम देवानामपि दुर्गमः ।\nतमालोक्य ततः क्षिप्रमुपावर्तितुमर्हथ ॥४-४३-५८॥",
  "एतावद् वानरैः शक्यं गन्तुं वानरपुंगवाः ।\nअभास्करममर्यादं न जानीमस्ततः परम् ॥४-४३-५९॥",
  "सर्वमेतद् विचेतव्यं यन्मया परिकीर्तितम् ।\nयदन्यदपि नोक्तं च तत्रापि क्रियतां मतिः ॥४-४३-६०॥",
  "ततः कृतं दाशरथेर्महत्प्रियं महत्प्रियं चापि ततो मम प्रियम् ।\nकृतं भविष्यत्यनिलानलोपमा विदेहजादर्शनजेन कर्मणा ॥४-४३-६१॥",
  "ततः कृतार्थाः सहिताः सबान्धवा मयार्चिताः सर्वगुणैर्मनोरमैः ।\nचरिष्यथोर्वीं प्रति शान्तशत्रवः सहप्रिया भूतधराः प्लवंगमाः ॥४-४३-६२॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे त्रिचत्वारिशः सर्गः ॥४-४३॥"
]