[
  "श्रीमद्वाल्मीकीयरामायणे किष्किन्धाकाण्डे संपातिपक्षप्ररोहः नाम त्रिषष्ठितमः सर्गः ॥४-६३॥",
  "एतैरन्यैश्च बहुभिर्वाक्यैर्वाक्यविशारदः ।\nमां प्रशस्याभ्यनुज्ञाप्य प्रविष्टः स स्वमालयम् ॥४-६३-१॥",
  "कन्दरात् तु विसर्पित्वा पर्वतस्य शनैः शनैः ।\nअहं विन्ध्यं समारुह्य भवतः प्रतिपालये ॥४-६३-२॥",
  "अद्य त्वेतस्य कालस्य वर्षं साग्रशतं गतम् ।\nदेशकालप्रतीक्षोऽस्मि हृदि कृत्वा मुनेर्वचः ॥४-६३-३॥",
  "महाप्रस्थानमासाद्य स्वर्गते तु निशाकरे ।\nमां निर्दहति संतापो वितर्कैर्बहुभिर्वृतम् ॥४-६३-४॥",
  "उदितां मरणे बुद्धिं मुनिवाक्यैर्निवर्तये ।\nबुद्धिर्या तेन मे दत्ता प्राणानां रक्षणे मम ॥४-६३-५॥",
  "सा मेऽपनयते दुःखं दीप्तेवाग्निशिखा तमः ।\nबुध्यता च मया वीर्यं रावणस्य दुरात्मनः ॥४-६३-६॥",
  "पुत्रः संतर्जितो वाग्भिर्न त्राता मैथिली कथम् ।\nतस्या विलपितं श्रुत्वा तौ च सीतावियोजितौ ॥४-६३-७॥",
  "न मे दशरथस्नेहात् पुत्रेणोत्पादितं प्रियम् ।\nतस्य त्वेवं ब्रुवाणस्य संहतैर्वानरैः सह ॥४-६३-८॥",
  "उत्पेततुस्तदा पक्षौ समक्षं वनचारिणाम् ।\nस दृष्ट्वा स्वां तनुं पक्षैरुद्गतैररुणच्छदैः ॥४-६३-९॥",
  "प्रहर्षमतुलं लेभे वानरांश्चेदमब्रवीत् ।\nनिशाकरस्य राजर्षेः प्रसादादमितौजसः ॥४-६३-१०॥",
  "आदित्यरश्मिनिर्दग्धौ पक्षौ पुनरुपस्थितौ ।\nयौवने वर्तमानस्य ममासीद् यः पराक्रमः ॥४-६३-११॥",
  "तमेवाद्यावगच्छामि बलं पौरुषमेव च ।\nसर्वथा क्रियतां यत्नः सीतामधिगमिष्यथ ॥४-६३-१२॥",
  "पक्षलाभो ममायं वः सिद्धिप्रत्ययकारकः ।\nइत्युक्त्वा तान् हरीन् सर्वान् सम्पातिः पतगोत्तमः ॥४-६३-१३॥",
  "उत्पपात गिरेः शृङ्गाज्जिज्ञासुः खगमो गतिम् ।\nतस्य तद् वचनं श्रुत्वा प्रतिसंहृष्टमानसाः ।\nबभूवुर्हरिशार्दूला विक्रमाभ्युदयोन्मुखाः ॥४-६३-१४॥",
  "अथ पवनसमानविक्रमाः प्लवगवराः प्रतिलब्धपौरुषाः ।\nअभिजिदभिमुखां दिशं ययुर्जनकसुतापरिमार्गणोन्मुखाः ॥४-६३-१५॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे त्रिषष्ठितमः सर्गः ॥४-६३॥"
]