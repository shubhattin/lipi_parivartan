[
  "श्रीमद्वाल्मीकीयरामायणे किष्किन्धाकाण्डे सुग्रीवगर्जनम् नाम चतुर्दशः सर्गः ॥४-१४॥",
  "सर्वे ते त्वरितं गत्वा किष्किन्धां वालिनः पुरीम् ।\nवृक्षैरात्मानमावृत्य व्यतिष्ठन् गहने वने ॥४-१४-१॥",
  "विसार्य सर्वतो दृष्टिं कानने काननप्रियः ।\nसुग्रीवो विपुलग्रीवः क्रोधमाहारयद् भृशम् ॥४-१४-२॥",
  "ततस्तु निनदं घोरं कृत्वा युद्धाय चाह्वयत् ।\nपरिवारैः परिवृतो नादैर्भिन्दन्निवाम्बरम् ॥४-१४-३॥",
  "गर्जन्निव महामेघो वायुवेगपुरःसरः ।\nअथ बालार्कसदृशो दृप्तसिंहगतिस्ततः ॥४-१४-४॥",
  "दृष्ट्वा रामं क्रियादक्षं सुग्रीवो वाक्यमब्रवीत् ।\nहरिवागुरया व्याप्तां तप्तकाञ्चनतोरणाम् ॥४-१४-५॥",
  "प्राप्ताः स्म ध्वजयन्त्राढ्यां किष्किन्धां वालिनः पुरीम् ।\nप्रतिज्ञा या कृता वीर त्वया वालिवधे पुरा ॥४-१४-६॥",
  "सफलां कुरु तां क्षिप्रं लतां काल इवागतः ।\nएवमुक्तस्तु धर्मात्मा सुग्रीवेण स राघवः ॥४-१४-७॥",
  "तमेवोवाच वचनं सुग्रीवं शत्रुसूदनः ।\nकृताभिज्ञानचिह्नस्त्वमनया गजसाह्वया ॥४-१४-८॥",
  "लक्ष्मणेन समुत्पाट्य एषा कण्ठे कृता तव ।\nशोभसेऽप्यधिकं वीर लतया कण्ठसक्तया ॥४-१४-९॥",
  "विपरीत इवाकाशे सूर्यो नक्षत्रमालया ।\nअद्य वालिसमुत्थं ते भयं वैरं च वानर ॥४-१४-१०॥",
  "एकेनाहं प्रमोक्ष्यामि बाणमोक्षेण संयुगे ।\nमम दर्शय सुग्रीव वैरिणं भ्रातृरूपिणम् ॥४-१४-११॥",
  "वाली विनिहतो यावद्वने पांसुषु चेष्टते ।\nयदि दृष्टिपथं प्राप्तो जीवन् स विनिवर्तते ॥४-१४-१२॥",
  "ततो दोषेण मागच्छेत् सद्यो गर्हेच्च मां भवान् ।\nप्रत्यक्षं सप्त ते साला मया बाणेन दारिताः ॥४-१४-१३॥",
  "तेनावेहि बलेनाद्य वालिनं निहतं रणे ।\nअनृतं नोक्तपूर्वं मे चिरं कृच्छ्रेऽपि तिष्ठता ॥४-१४-१४॥",
  "धर्मलोभपरीतेन न च वक्ष्ये कथंचन ।\nसफलां च करिष्यामि प्रतिज्ञां जहि संभ्रमम् ॥४-१४-१५॥",
  "प्रसूतं कलमक्षेत्रं वर्षेणेव शतक्रतुः ।\nतदाह्वाननिमित्तं च वालिनो हेममालिनः ॥४-१४-१६॥",
  "सुग्रीव कुरु तं शब्दं निष्पतेद् येन वानरः ।\nजितकाशी जयश्लाघी त्वया चाधर्षितः पुरात् ॥४-१४-१७॥",
  "निष्पतिष्यत्यसङ्गेन वाली स प्रियसंयुगः ।\nरिपूणां धर्षितं श्रुत्वा मर्षयन्ति न संयुगे ॥४-१४-१८॥",
  "जानन्तस्तु स्वकं वीर्यं स्त्रीसमक्षं विशेषतः ।\nस तु रामवचः श्रुत्वा सुग्रीवो हेमपिङ्गलः ॥४-१४-१९॥",
  "ननर्द क्रूरनादेन विनिर्भिन्दन्निवाम्बरम् ।\nतत्र शब्देन वित्रस्ता गावो यान्ति हतप्रभाः ॥४-१४-२०॥",
  "राजदोषपरामृष्टाः कुलस्त्रिय इवाकुलाः ।\nद्रवन्ति च मृगाः शीघ्रं भग्ना इव रणे हयाः ।\nपतन्ति च खगा भूमौ क्षीणपुण्या इव ग्रहाः ॥४-१४-२१॥",
  "ततः स जीमूतकृतप्रणादोनादं ह्यमुञ्चत् त्वरया प्रतीतः ।\nसूर्यात्मजः शौर्यविवृद्धतेजाःसरित्पतिर्वाऽनिलचञ्चलोर्मिः ॥४-१४-२२॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे चतुर्दशः सर्गः ॥४-१४॥"
]