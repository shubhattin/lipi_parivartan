[
  "श्रीमद्वाल्मीकीयरामायणे किष्किन्धाकाण्डे रामाधिक्षेपः नाम सप्तदशः सर्गः ॥४-१७॥",
  "ततः शरेणाभिहतो रामेण रणकर्कशः ।\nपपात सहसा वाली निकृत्त इव पादपः ॥४-१७-१॥",
  "स भूमौ न्यस्तसर्वाङ्गस्तप्तकाञ्चनभूषणः ।\nअपतद् देवराजस्य मुक्तरश्मिरिव ध्वजः ॥४-१७-२॥",
  "अस्मिन् निपतिते भूमौ हर्यृक्षाणां गणेश्वरे ।\nनष्टचन्द्रमिव व्योम न व्यराजत मेदिनी ॥४-१७-३॥",
  "भूमौ निपतितस्यापि तस्य देहं महात्मनः ।\nन श्रीर्जहाति न प्राणा न तेजो न पराक्रमः ॥४-१७-४॥",
  "शक्रदत्ता वरा माला काञ्चनी रत्नभूषिता ।\nदधार हरिमुख्यस्य प्राणांस्तेजः श्रियं च सा ॥४-१७-५॥",
  "स तया मालया वीरो हैमया हरियूथपः ।\nसंध्यानुगतपर्यन्तः पयोधर इवाभवत् ॥४-१७-६॥",
  "तस्य माला च देहश्च मर्मघाती च यः शरः ।\nत्रिधेव रचिता लक्ष्मीः पतितस्यापि शोभते ॥४-१७-७॥",
  "तदस्त्रं तस्य वीरस्य स्वर्गमार्गप्रभावनम् ।\nरामबाणासनक्षिप्तमावहत् परमां गतिम् ॥४-१७-८॥",
  "तं तथा पतितं संख्ये गतार्चिषमिवानलम् ।\nययातिमिव पुण्यान्ते देवलोकादिह च्युतम् ॥४-१७-९॥",
  "आदित्यमिव कालेन युगान्ते भुवि पातितम् ।\nमहेन्द्रमिव दुर्धर्षमुपेन्द्रमिव दुःसहम् ॥४-१७-१०॥",
  "महेन्द्रपुत्रं पतितं वालिनं हेममालिनम् ।\nव्यूढोरस्कं महाबाहुं दीप्तास्यं हरिलोचनम् ॥४-१७-११॥",
  "लक्ष्मणानुचरो रामो ददर्शोपससर्प च ।\nतं तथा पतितं वीरं गतार्चिषमिवानलम् ॥४-१७-१२॥",
  "बहुमान्य च तं वीरं वीक्षमाणं शनैरिव ।\nउपयातौ महावीर्यौ भ्रातरौ रामलक्ष्मणौ ॥४-१७-१३॥",
  "तं दृष्ट्वा राघवं वाली लक्ष्मणं च महाबलम् ।\nअब्रवीत् परुषं वाक्यं प्रश्रितं धर्मसंहितम् ॥४-१७-१४॥",
  "स भूमावल्पतेजोऽसुर्निहतो नष्टचेतनः ।\nअर्थसंहितया वाचा गर्वितं रणगर्वितम् ॥४-१७-१५॥",
  "त्वं नराधिपतेः पुत्रः प्रथितः प्रियदर्शनः ।\nपराङ्मुखवधं कृत्वा कोऽत्र प्राप्तस्त्वया गुणः ।\nयदहं युद्धसंरब्धस्त्वत्कृते निधनं गतः ॥४-१७-१६॥",
  "कुलीनः सत्त्वसम्पन्नस्तेजस्वी चरितव्रतः ।\nरामः करुणवेदी च प्रजानां च हिते रतः ॥४-१७-१७॥",
  "सानुक्रोशो महोत्साहः समयज्ञो दृढव्रतः ।\nइत्येतत् सर्वभूतानि कथयन्ति यशो भुवि ॥४-१७-१८॥",
  "दमः शमः क्षमा धर्मो धृतिः सत्यं पराक्रमः ।\nपार्थिवानां गुणा राजन् दण्डश्चाप्यपकारिषु ॥४-१७-१९॥",
  "तान् गुणान् सम्प्रधार्याहमग्र्यं चाभिजनं तव ।\nतारया प्रतिषिद्धः सन् सुग्रीवेण समागतः ॥४-१७-२०॥",
  "न मामन्येन संरब्धं प्रमत्तं वेद्धुमर्हसि ।\nइति मे बुद्धिरुत्पन्ना बभूवादर्शने तव ॥४-१७-२१॥",
  "स त्वां विनिहतात्मानं धर्मध्वजमधार्मिकम् ।\nजाने पापसमाचारं तृणैः कूपमिवावृतम् ॥४-१७-२२॥",
  "सतां वेषधरं पापं प्रच्छन्नमिव पावकम् ।\nनाहं त्वामभिजानामि धर्मच्छद्माभिसंवृतम् ॥४-१७-२३॥",
  "विषये वा पुरे वा ते यदा पापं करोम्यहम् ।\nन च त्वामवजानेऽहं कस्मात् तं हंस्यकिल्बिषम् ॥४-१७-२४॥",
  "फलमूलाशनं नित्यं वानरं वनगोचरम् ।\nमामिहाप्रतियुध्यन्तमन्येन च समागतम् ॥४-१७-२५॥",
  "त्वं नराधिपतेः पुत्रः प्रतीतः प्रियदर्शनः ।\nलिङ्गमप्यस्ति ते राजन् दृश्यते धर्मसंहितम् ॥४-१७-२६॥",
  "कः क्षत्रियकुले जातः श्रुतवान् नष्टसंशयः ।\nधर्मलिङ्गप्रतिच्छन्नः क्रूरं कर्म समाचरेत् ॥४-१७-२७॥",
  "त्वं राघवकुले जातो धर्मवानिति विश्रुतः ।\nअभव्यो भव्यरूपेण किमर्थं परिधावसे ॥४-१७-२८॥",
  "साम दानं क्षमा धर्मः सत्यं धृतिपराक्रमौ ।\nपार्थिवानां गुणा राजन् दण्डश्चाप्यपकारिषु ॥४-१७-२९॥",
  "वयं वनचरा राम मृगा मूलफलाशिनः ।\nएषा प्रकृतिरस्माकं पुरुषस्त्वं नरेश्वर ॥४-१७-३०॥",
  "भूमिर्हिरण्यं रूपं च विग्रहे कारणानि च ।\nतत्र कस्ते वने लोभो मदीयेषु फलेषु वा ॥४-१७-३१॥",
  "नयश्च विनयश्चोभौ निग्रहानुग्रहावपि ।\nराजवृत्तिरसंकीर्णा न नृपाः कामवृत्तयः ॥४-१७-३२॥",
  "त्वं तु कामप्रधानश्च कोपनश्चानवस्थितः ।\nराजवृत्तेषु संकीर्णः शरासनपरायणः ॥४-१७-३३॥",
  "न तेऽस्त्यपचितिर्धर्मे नार्थे बुद्धिरवस्थिता ।\nइन्द्रियैः कामवृत्तः सन् कृष्यसे मनुजेश्वर ॥४-१७-३४॥",
  "हत्वा बाणेन काकुत्स्थ मामिहानपराधिनम् ।\nकिं वक्ष्यसि सतां मध्ये कर्म कृत्वा जुगुप्सितम् ॥४-१७-३५॥",
  "राजहा ब्रह्महा गोघ्नश्चोरः प्राणिवधे रतः ।\nनास्तिकः परिवेत्ता च सर्वे निरयगामिनः ॥४-१७-३६॥",
  "सूचकश्च कदर्यश्च मित्रघ्नो गुरुतल्पगः ।\nलोकं पापात्मनामेते गच्छन्ते नात्र संशयः ॥४-१७-३७॥",
  "अधार्यं चर्म मे सद्भी रोमाण्यस्थि च वर्जितम् ।\nअभक्ष्याणि च मांसानि त्वद्विधैर्धर्मचारिभिः ॥४-१७-३८॥",
  "पञ्च पञ्चनखा भक्ष्या ब्रह्मक्षत्रेण राघव ।\nशल्यकः श्वाविधो गोधा शशः कूर्मश्च पञ्चमः ॥४-१७-३९॥",
  "चर्म चास्थि च मे राम न स्पृशन्ति मनीषिणः ।\nअभक्ष्याणि च मांसानि सोऽहं पञ्चनखो हतः ॥४-१७-४०॥",
  "तारया वाक्यमुक्तोऽहं सत्यं सर्वज्ञया हितम् ।\nतदतिक्रम्य मोहेन कालस्य वशमागतः ॥४-१७-४१॥",
  "त्वया नाथेन काकुत्स्थ न सनाथा वसुंधरा ।\nप्रमदा शीलसम्पूर्णा पत्येव च विधर्मणा ॥४-१७-४२॥",
  "शठो नैकृतिकः क्षुद्रो मिथ्याप्रश्रितमानसः ।\nकथं दशरथेन त्वं जातः पापो महात्मना ॥४-१७-४३॥",
  "छिन्नचारित्र्यकक्ष्येण सतां धर्मातिवर्तिना ।\nत्यक्तधर्माङ्कुशेनाहं निहतो रामहस्तिना ॥४-१७-४४॥",
  "अशुभं चाप्ययुक्तं च सतां चैव विगर्हितम् ।\nवक्ष्यसे चेदृशं कृत्वा सद्भिः सह समागतः ॥४-१७-४५॥",
  "उदासीनेषु योऽस्मासु विक्रमोऽयं प्रकाशितः ।\nअपकारिषु ते राम नैवं पश्यामि विक्रमम् ॥४-१७-४६॥",
  "दृश्यमानस्तु युध्येथा मया युधि नृपात्मज ।\nअद्य वैवस्वतं देवं पश्येस्त्वं निहतो मया ॥४-१७-४७॥",
  "त्वयादृश्येन तु रणे निहतोऽहं दुरासदः ।\nप्रसुप्तः पन्नगेनैव नरः पापवशं गतः ॥४-१७-४८॥",
  "सुग्रीवप्रियकामेन यदहं निहतस्त्वया ।\nमामेव यदि पूर्वं त्वमेतदर्थमचोदयः ।\nमैथिलीमहमेकाह्ना तव चानीतवान् भवेः ॥४-१७-४९॥",
  "राक्षसं च दुरात्मानं तव भार्यापहारिणम् ।\nकण्ठे बद्ध्वा प्रदद्यां तेऽनिहतं रावणं रणे ॥४-१७-५०॥",
  "न्यस्तां सागरतोये वा पाताले वापि मैथिलीम् ।\nआनयेयं तवादेशाच्छ्वेतामश्वतरीमिव ॥४-१७-५१॥",
  "युक्तं यत्प्राप्नुयाद् राज्यं सुग्रीवः स्वर्गते मयि ।\nअयुक्तं यदधर्मेण त्वयाहं निहतो रणे ॥४-१७-५२॥",
  "काममेवंविधो लोकः कालेन विनियुज्यते ।\nक्षमं चेद्भवता प्राप्तमुत्तरं साधु चिन्त्यताम् ॥४-१७-५३॥",
  "इत्येवमुक्त्वा परिशुष्कवक्त्रःशराभिघाताद् व्यथितो महात्मा ।\nसमीक्ष्य रामं रविसंनिकाशंतूष्णीं बभौ वानरराजसूनुः ॥४-१७-५४॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे सप्तदशः सर्गः ॥४-१७॥"
]