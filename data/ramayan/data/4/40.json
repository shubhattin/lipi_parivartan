[
  "अथ श्रीमद्वाल्मीकीयरामायणे किष्किन्धाकाण्डे प्राचीप्रेषणम् नाम चत्वारिंशः सर्गः ॥४-४०॥",
  "अथ राजा समृद्धार्थः सुग्रीवः प्लवगेश्वरः ।\nउवाच नरशार्दूलं रामं परबलार्दनम् ॥४-४०-१॥",
  "आगता विनिविष्टाश्च बलिनः कामरूपिणः ।\nवानरेन्द्रा महेन्द्राभा ये मद्विषयवासिनः ॥४-४०-२॥",
  "त इमे बहुविक्रान्तैर्बलिभिर्भीमविक्रमैः ।\nआगता वानरा घोरा दैत्यदानवसंनिभाः ॥४-४०-३॥",
  "ख्यातकर्मापदानाश्च बलवन्तो जितक्लमाः ।\nपराक्रमेषु विख्याता व्यवसायेषु चोत्तमाः ॥४-४०-४॥",
  "पृथिव्यम्बुचरा राम नानानगनिवासिनः ।\nकोट्योघाश्च इमे प्राप्ता वानरास्तव किंकराः ॥४-४०-५॥",
  "निदेशवर्तिनः सर्वे सर्वे गुरुहिते स्थिताः ।\nअभिप्रेतमनुष्ठातुं तव शक्ष्यन्त्यरिंदम ॥४-४०-६॥",
  "त इमे बहुसाहस्रैरनीकैर्भीमविक्रमैः ।\nआगता वानरा घोरा दैत्यदानवसंनिभाः ॥४-४०-७॥",
  "यन्मन्यसे नरव्याघ्र प्राप्तकालं तदुच्यताम् ।\nत्वत्सैन्यं त्वद्वशे युक्तमाज्ञापयितुमर्हसि ॥४-४०-८॥",
  "काममेषामिदं कार्यं विदितं मम तत्त्वतः ।\nतथापि तु यथायुक्तमाज्ञापयितुमर्हसि ॥४-४०-९॥",
  "तथा ब्रुवाणं सुग्रीवं रामो दशरथात्मजः ।\nबाहुभ्यां सम्परिष्वज्य इदं वचनमब्रवीत् ॥४-४०-१०॥",
  "ज्ञायतां सौम्य वैदेही यदि जीवति वा न वा ।\nस च देशो महाप्राज्ञ यस्मिन् वसति रावणः ॥४-४०-११॥",
  "अधिगम्य तु वैदेहीं निलयं रावणस्य च ।\nप्राप्तकालं विधास्यामि तस्मिन् काले सह त्वया ॥४-४०-१२॥",
  "नाहमस्मिन् प्रभुः कार्ये वानरेन्द्र न लक्ष्मणः ।\nत्वमस्य हेतुः कार्यस्य प्रभुश्च प्लवगेश्वर ॥४-४०-१३॥",
  "त्वमेवाज्ञापय विभो मम कार्यविनिश्चयम् ।\nत्वं हि जानासि मे कार्यं मम वीर न संशयः ॥४-४०-१४॥",
  "सुहृद्द्वितीयो विक्रान्तः प्राज्ञः कालविशेषवित् ।\nभवानस्मद्धिते युक्तः सुहृदाप्तोऽर्थवित्तमः ॥४-४०-१५॥",
  "एवमुक्तस्तु सुग्रीवो विनतं नाम यूथपम् ।\nअब्रवीद् रामसांनिध्ये लक्ष्मणस्य च धीमतः ॥४-४०-१६॥",
  "शैलाभं मेघनिर्घोषमूर्जितं प्लवगेश्वरम् ।\nसोमसूर्यनिभैः सार्धं वानरैर्वानरोत्तम ॥४-४०-१७॥",
  "देशकालनयैर्युक्तो विज्ञः कार्यविनिश्चये ।\nवृतः शतसहस्रेण वानराणां तरस्विनाम् ॥४-४०-१८॥",
  "अधिगच्छ दिशं पूर्वां सशैलवनकाननाम् ।\nतत्र सीतां च वैदेहीं निलयं रावणस्य च ॥४-४०-१९॥",
  "मार्गध्वं गिरिदुर्गेषु वनेषु च नदीषु च ।\nनदीं भागीरथीं रम्यां सरयूं कौशिकीं तथा ॥४-४०-२०॥",
  "कालिन्दीं यमुनां रम्यां यामुनं च महागिरिम् ।\nसरस्वतीं च सिन्धुं च शोणं मणिनिभोदकम् ॥४-४०-२१॥",
  "महीं कालमहीं चापि शैलकाननशोभिताम् ।\nब्रह्ममालान् विदेहांश्च मालवान् काशिकोसलान् ॥४-४०-२२॥",
  "मागधांश्च महाग्रामान् पुण्ड्रांस्त्वङ्गांस्तथैव च ।\nभूमिं च कोशकाराणां भूमिं च रजताकराम् ॥४-४०-२३॥",
  "सर्वं च तद् विचेतव्यं मार्गयद्भिस्ततस्ततः ।\nरामस्य दयितां भार्यां सीतां दशरथस्नुषाम् ॥४-४०-२४॥",
  "समुद्रमवगाढांश्च पर्वतान् पत्तनानि च ।\nमन्दरस्य च ये कोटिं संश्रिताः केचिदालयाः ॥४-४०-२५॥",
  "कर्णप्रावरणाश्चैव तथा चाप्योष्ठकर्णकाः ।\nघोरलोहमुखाश्चैव जवनाश्चैकपादकाः ॥४-४०-२६॥",
  "अक्षया बलवन्तश्च तथैव पुरुषादकाः ।\nकिरातास्तीक्ष्णचूडाश्च हेमाभाः प्रियदर्शनाः ॥४-४०-२७॥",
  "आममीनाशनाश्चापि किराता द्वीपवासिनः ।\nअन्तर्जलचरा घोरा नरव्याघ्रा इति स्मृताः ॥४-४०-२८॥",
  "एतेषामाश्रयाः सर्वे विचेयाः काननौकसः ।\nगिरिभिर्ये च गम्यन्ते प्लवनेन प्लवेन च ॥४-४०-२९॥",
  "यत्नवन्तो यवद्वीपं सप्तराजोपशोभितम् ।\nसुवर्णरूप्यकद्वीपं सुवर्णाकरमण्डितम् ॥४-४०-३०॥",
  "यवद्वीपमतिक्रम्य शिशिरो नाम पर्वतः ।\nदिवं स्पृशति शृङ्गेण देवदानवसेवितः ॥४-४०-३१॥",
  "एतेषां गिरिदुर्गेषु प्रपातेषु वनेषु च ।\nमार्गध्वं सहिताः सर्वे रामपत्नीं यशस्विनीम् ॥४-४०-३२॥",
  "ततो रक्तजलं प्राप्य शोणाख्यं शीघ्रवाहिनम् ।\nगत्वा पारं समुद्रस्य सिद्धचारणसेवितम् ॥४-४०-३३॥",
  "तस्य तीर्थेषु रम्येषु विचित्रेषु वनेषु च ।\nरावणः सह वैदेह्या मार्गितव्यस्ततस्ततः ॥४-४०-३४॥",
  "पर्वतप्रभवा नद्यः सुभीमबहुनिष्कुटाः ।\nमार्गितव्या दरीमन्तः पर्वताश्च वनानि च ॥४-४०-३५॥",
  "ततः समुद्रद्वीपांश्च सुभीमान् द्रष्टुमर्हथ ।\nऊर्मिमन्तं महारौद्रं क्रोशन्तमनिलोद्धतम् ॥४-४०-३६॥",
  "तत्रासुरा महाकायाश्छायां गृह्णन्ति नित्यशः ।\nब्रह्मणा समनुज्ञाता दीर्घकालं बुभुक्षिताः ॥४-४०-३७॥",
  "तं कालमेघप्रतिमं महोरगनिषेवितम् ।\nअभिगम्य महानादं तीर्थेनैव महोदधिम् ॥४-४०-३८॥",
  "ततो रक्तजलं भीमं लोहितं नाम सागरम् ।\nगत्वा प्रेक्ष्यथ तां चैव बृहतीं कूटशाल्मलीम् ॥४-४०-३९॥",
  "गृहं च वैनतेयस्य नानारत्नविभूषितम् ।\nतत्र कैलाससंकाशं विहितं विश्वकर्मणा ॥४-४०-४०॥",
  "तत्र शैलनिभा भीमा मन्देहा नाम राक्षसाः ।\nशैलशृङ्गेषु लम्बन्ते नानारूपा भयावहाः ॥४-४०-४१॥",
  "ते पतन्ति जले नित्यं सूर्यस्योदयनं प्रति ।\nअभितप्ताः स्म सूर्येण लम्बन्ते स्म पुनः पुनः ॥४-४०-४२॥",
  "निहता ब्रह्मतेजोभिरहन्यहनि राक्षसाः ।\nततः पाण्डुरमेघाभं क्षीरोदं नाम सागरम् ॥४-४०-४३॥",
  "गत्वा द्रक्ष्यथ दुर्धर्षा मुक्ताहारमिवोर्मिभिः ।\nतस्य मध्ये महान् श्वेतो ऋषभो नाम पर्वतः ॥४-४०-४४॥",
  "दिव्यगन्धैः कुसुमितैराचितैश्च नगैर्वृतः ।\nसरश्च राजतैः पद्मैर्ज्वलितैर्हेमकेसरैः ॥४-४०-४५॥",
  "नाम्ना सुदर्शनं नाम राजहंसैः समाकुलम् ।\nविबुधाश्चारणा यक्षाः किंनराश्चाप्सरोगणाः ॥४-४०-४६॥",
  "हृष्टाः समधिगच्छन्ति नलिनीं तां रिरंसवः ।\nक्षीरोदं समतिक्रम्य तदा द्रक्ष्यथ वानराः ॥४-४०-४७॥",
  "जलोदं सागरं शीघ्रं सर्वभूतभयावहम् ।\nतत्र तत्कोपजं तेजः कृतं हयमुखं महत् ॥४-४०-४८॥",
  "अस्याहुस्तन्महावेगमोदनं सचराचरम् ।\nतत्र विक्रोशतां नादो भूतानां सागरौकसाम् ।\nश्रूयते चासमर्थानां दृष्ट्वाभूद् वडवामुखम् ॥४-४०-४९॥",
  "स्वादूदस्योत्तरे तीरे योजनानि त्रयोदश ।\nजातरूपशिलो नाम सुमहान् कनकप्रभः ॥४-४०-५०॥",
  "तत्र चन्द्रप्रतीकाशं पन्नगं धरणीधरम् ।\nपद्मपत्रविशालाक्षं ततो द्रक्ष्यथ वानराः ॥४-४०-५१॥",
  "आसीनं पर्वतस्याग्रे सर्वदेवनमस्कृतम् ।\nसहस्रशिरसं देवमनन्तं नीलवाससम् ॥४-४०-५२॥",
  "त्रिशिराः काञ्चनः केतुस्तालस्तस्य महात्मनः ।\nस्थापितः पर्वतस्याग्रे विराजति सवेदिकः ॥४-४०-५३॥",
  "पूर्वस्यां दिशि निर्माणं कृतं तत् त्रिदशेश्वरैः ।\nततः परं हेममयः श्रीमानुदयपर्वतः ॥४-४०-५४॥",
  "तस्य कोटिर्दिवं स्पृष्ट्वा शतयोजनमायता ।\nजातरूपमयी दिव्या विराजति सवेदिका ॥४-४०-५५॥",
  "सालैस्तालैस्तमालैश्च कर्णिकारैश्च पुष्पितैः ।\nजातरूपमयैर्दिव्यैः शोभते सूर्यसंनिभैः ॥४-४०-५६॥",
  "तत्र योजनविस्तारमुच्छ्रितं दशयोजनम् ।\nशृङ्गं सौमनसं नाम जातरूपमयं ध्रुवम् ॥४-४०-५७॥",
  "तत्र पूर्वं पदं कृत्वा पुरा विष्णुस्त्रिविक्रमे ।\nद्वितीयं शिखरे मेरोश्चकार पुरुषोत्तमः ॥४-४०-५८॥",
  "उत्तरेण परिक्रम्य जम्बूद्वीपं दिवाकरः ।\nदृश्यो भवति भूयिष्ठं शिखरं तन्महोच्छ्रयम् ॥४-४०-५९॥",
  "तत्र वैखानसा नाम वालखिल्या महर्षयः ।\nप्रकाशमाना दृश्यन्ते सूर्यवर्णास्तपस्विनः ॥४-४०-६०॥",
  "अयं सुदर्शनो द्वीपः पुरो यस्य प्रकाशते ।\nतस्मिंस्तेजश्च चक्षुश्च सर्वप्राणभृतामपि ॥४-४०-६१॥",
  "शैलस्य तस्य पृष्ठेषु कन्दरेषु वनेषु च ।\nरावणः सह वैदेह्या मार्गितव्यस्ततस्ततः ॥४-४०-६२॥",
  "काञ्चनस्य च शैलस्य सूर्यस्य च महात्मनः ।\nआविष्टा तेजसा संध्या पूर्वा रक्ता प्रकाशते ॥४-४०-६३॥",
  "पूर्वमेतत् कृतं द्वारं पृथिव्या भुवनस्य च ।\nसूर्यस्योदयनं चैव पूर्वा ह्येषा दिगुच्यते ॥४-४०-६४॥",
  "तस्य शैलस्य पृष्ठेषु निर्झरेषु गुहासु च ।\nरावणः सह वैदेह्या मार्गितव्यस्ततस्ततः ॥४-४०-६५॥",
  "ततः परमगम्या स्याद् दिक्पूर्वा त्रिदशावृता ।\nरहिता चन्द्रसूर्याभ्यामदृश्या तमसावृता ॥४-४०-६६॥",
  "शैलेषु तेषु सर्वेषु कन्दरेषु नदीषु च ।\nये च नोक्ता मयोद्देशा विचेया तेषु जानकी ॥४-४०-६७॥",
  "एतावद् वानरैः शक्यं गन्तुं वानरपुङ्गवाः ।\nअभास्करममर्यादं न जानीमस्ततः परम् ॥४-४०-६८॥",
  "अभिगम्य तु वैदेहीं निलयं रावणस्य च ।\nमासे पूर्णे निवर्तध्वमुदयं प्राप्य पर्वतम् ॥४-४०-६९॥",
  "ऊर्ध्वं मासान्न वस्तव्यं वसन् वध्यो भवेन्मम ।\nसिद्धार्थाः संनिवर्तध्वमधिगम्य च मैथिलीम् ॥४-४०-७०॥",
  "महेन्द्रकान्तां वनषण्डमण्डितां दिशं चरित्वा निपुणेन वानराः ।\nअवाप्य सीतां रघुवंशजप्रियां ततो निवृत्ताः सुखिनो भविष्यथ ॥४-४०-७१॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे प्राचीप्रेषणम् नाम चत्वारिंशः सर्गः ॥४-४०॥"
]