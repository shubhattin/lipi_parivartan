[
  "श्रीमद्वाल्मीकीयरामायणे किष्किन्धाकाण्डे सीताप्रवृच्युपलम्भः नाम अष्टपञ्चाशः सर्गः ॥४-५८॥",
  "इत्युक्तः करुणं वाक्यं वानरैस्त्यक्तजीवितैः ।\nसबाष्पो वानरान् गृध्रः प्रत्युवाच महास्वनः ॥४-५८-१॥",
  "यवीयान् स मम भ्राता जटायुर्नाम वानराः ।\nयमाख्यात हतं युद्धे रावणेन बलीयसा ॥४-५८-२॥",
  "वृद्धभावादपक्षत्वाच्छृण्वंस्तदपि मर्षये ।\nनहि मे शक्तिरस्त्यद्य भ्रातुर्वैरविमोक्षणे ॥४-५८-३॥",
  "पुरा वृत्रवधे वृत्ते स चाहं च जयैषिणौ ।\nआदित्यमुपयातौ स्वो ज्वलन्तं रश्मिमालिनम् ॥४-५८-४॥",
  "आवृत्याकाशमार्गेण जवेन स्वर्गतौ भृशम् ।\nमध्यं प्राप्ते तु सूर्ये तु जटायुरवसीदति ॥४-५८-५॥",
  "तमहं भ्रातरं दृष्ट्वा सूर्यरश्मिभिरर्दितम् ।\nपक्षाभ्यां छादयामास स्नेहात् परमविह्वलम् ॥४-५८-६॥",
  "निर्दग्धपत्रः पतितो विन्ध्येऽहं वानरर्षभाः ।\nअहमस्मिन् वसन् भ्रातुः प्रवृत्तिं नोपलक्षये ॥४-५८-७॥",
  "जटायुषस्त्वेवमुक्तो भ्रात्रा सम्पातिना तदा ।\nयुवराजो महाप्रज्ञः प्रत्युवाचाङ्गदस्तदा ॥४-५८-८॥",
  "जटायुषो यदि भ्राता श्रुतं ते गदितं मया ।\nआख्याहि यदि जानासि निलयं तस्य रक्षसः ॥४-५८-९॥",
  "अदीर्घदर्शिनं तं वै रावणं राक्षसाधमम् ।\nअन्तिके यदि वा दूरे यदि जानासि शंस नः ॥४-५८-१०॥",
  "ततोऽब्रवीन्महातेजा भ्राता ज्येष्ठो जटायुषः ।\nआत्मानुरूपं वचनं वानरान् सम्प्रहर्षयन् ॥४-५८-११॥",
  "निर्दग्धपक्षो गृध्रोऽहं गतवीर्यः प्लवङ्गमाः ।\nवाङ्मात्रेण तु रामस्य करिष्ये साह्यमुत्तमम् ॥४-५८-१२॥",
  "जानामि वारुणाँल्लोकान् विष्णोस्त्रैविक्रमानपि ।\nदेवासुरविमर्दांश्च ह्यमृतस्य विमन्थनम् ॥४-५८-१३॥",
  "रामस्य यदिदं कार्यं कर्तव्यं प्रथमं मया ।\nजरया च हृतं तेजः प्राणाश्च शिथिला मम ॥४-५८-१४॥",
  "तरुणी रूपसम्पन्ना सर्वाभरणभूषिता ।\nह्रियमाणा मया दृष्टा रावणेन दुरात्मना ॥४-५८-१५॥",
  "क्रोशन्ती रामरामेति लक्ष्मणेति च भामिनी ।\nभूषणान्यपविध्यन्ती गात्राणि च विधुन्वती ॥४-५८-१६॥",
  "सूर्यप्रभेव शैलाग्रे तस्याः कौशेयमुत्तमम् ।\nअसिते राक्षसे भाति यथा वा तडिदम्बुदे ॥४-५८-१७॥",
  "तां तु सीतामहं मन्ये रामस्य परिकीर्तनात् ।\nश्रूयतां मे कथयतो निलयं तस्य रक्षसः ॥४-५८-१८॥",
  "पुत्रो विश्रवसः साक्षाद् भ्राता वैश्रवणस्य च ।\nअध्यास्ते नगरीं लङ्कां रावणो नाम राक्षसः ॥४-५८-१९॥",
  "इतो द्वीपे समुद्रस्य सम्पूर्णे शतयोजने ।\nतस्मिँल्लङ्का पुरी रम्या निर्मिता विश्वकर्मणा ॥४-५८-२०॥",
  "जाम्बूनदमयैर्द्वारैश्चित्रैः काञ्चनवेदिकैः ।\nप्रासादैर्हेमवर्णैश्च महद्भिः सुसमाकृता ॥४-५८-२१॥",
  "प्राकारेणार्कवर्णेन महता च समन्विता ।\nतस्यां वसति वैदेही दीना कौशेयवासिनी ॥४-५८-२२॥",
  "रावणान्तःपुरे रुद्धा राक्षसीभिः सुरक्षिता ।\nजनकस्यात्मजां राज्ञस्तस्यां द्रक्ष्यथ मैथिलीम् ॥४-५८-२३॥",
  "लङ्कायामथ गुप्तायां सागरेण समन्ततः ।\nसम्प्राप्य सागरस्यान्तं सम्पूर्णं शतयोजनम् ॥४-५८-२४॥",
  "आसाद्य दक्षिणं तीरं ततो द्रक्ष्यथ रावणम् ।\nतत्रैव त्वरिताः क्षिप्रं विक्रमध्वं प्लवङ्गमाः ॥४-५८-२५॥",
  "ज्ञानेन खलु पश्यामि दृष्ट्वा प्रत्यागमिष्यथ ।\nआद्यः पन्थाः कुलिङ्गानां ये चान्ये धान्यजीविनः ॥४-५८-२६॥",
  "द्वितीयो बलिभोजानां ये च वृक्षफलाशनाः ।\nभासास्तृतीयं गच्छन्ति क्रौञ्चाश्च कुररैः सह ॥४-५८-२७॥",
  "श्येनाश्चतुर्थं गच्छन्ति गृध्रा गच्छन्ति पञ्चमम् ।\nबलवीर्योपपन्नानां रूपयौवनशालिनाम् ॥४-५८-२८॥",
  "षष्ठस्तु पन्था हंसानां वैनतेयगतिः परा ।\nवैनतेयाच्च नो जन्म सर्वेषां वानरर्षभाः ॥४-५८-२९॥",
  "गर्हितं तु कृतं कर्म येन स्म पिशिताशिनः ।\nप्रतिकार्यं च मे तस्य वैरं भ्रातृकृतं भवेत् ॥४-५८-३०॥",
  "इहस्थोऽहं प्रपश्यामि रावणं जानकीं तथा ।\nअस्माकमपि सौपर्णं दिव्यं चक्षुर्बलं तथा ॥४-५८-३१॥",
  "तस्मादाहारवीर्येण निसर्गेण च वानराः ।\nआयोजनशतात् साग्राद् वयं पश्याम नित्यशः ॥४-५८-३२॥",
  "अस्माकं विहिता वृत्तिर्निसर्गेण च दूरतः ।\nविहिता वृक्षमूले तु वृत्तिश्चरणयोधिनाम् ॥४-५८-३३॥",
  "उपायो दृश्यतां कश्चिल्लङ्घने लवणाम्भसः ।\nअभिगम्य तु वैदेहीं समृद्धार्था गमिष्यथ ॥४-५८-३४॥",
  "समुद्रं नेतुमिच्छामि भवद्भिर्वरुणालयम् ।\nप्रदास्याम्युदकं भ्रातुः स्वर्गतस्य महात्मनः ॥४-५८-३५॥",
  "ततो नीत्वा तु तं देशं तीरे नदनदीपतेः ।\nनिर्दग्धपक्षं सम्पातिं वानराः सुमहौजसः ॥४-५८-३६॥",
  "तं पुनः प्रापयित्वा च तं देशं पतगेश्वरम् ।\nबभूवुर्वानरा हृष्टाः प्रवृत्तिमुपलभ्य ते ॥४-५८-३७॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे अष्टपञ्चाशः सर्गः ॥४-५८॥"
]