[
  "श्रीमद्वाल्मीकीयरामायणे किष्किन्धाकाण्डे जटायुर्दिष्ठकथनम् नाम सप्तपञ्चाशः सर्गः ॥४-५७॥",
  "शोकाद् भ्रष्टस्वरमपि श्रुत्वा वानरयूथपाः ।\nश्रद्दधुर्नैव तद्वाक्यं कर्मणा तस्य शङ्किताः ॥४-५७-१॥",
  "ते प्रायमुपविष्टास्तु दृष्ट्वा गृध्रं प्लवंगमाः ।\nचक्रुर्बुद्धिं तदा रौद्रां सर्वान् नो भक्षयिष्यति ॥४-५७-२॥",
  "सर्वथा प्रायमासीनान् यदि नो भक्षयिष्यति ।\nकृतकृत्या भविष्यामः क्षिप्रं सिद्धिमितो गताः ॥४-५७-३॥",
  "एतां बुद्धिं ततश्चक्रुः सर्वे ते हरियूथपाः ।\nअवतार्य गिरेः शृङ्गाद् गृध्रमाहाङ्गदस्तदा ॥४-५७-४॥",
  "बभूवर्क्षरजो नाम वानरेन्द्रः प्रतापवान् ।\nममार्यः पार्थिवः पक्षिन् धार्मिकौ तस्य चात्मजौ ॥४-५७-५॥",
  "सुग्रीवश्चैव वाली च पुत्रौ घनबलावुभौ ।\nलोके विश्रुतकर्माभूद् राजा वाली पिता मम ॥४-५७-६॥",
  "राजा कृत्स्नस्य जगत इक्ष्वाकूणां महारथः ।\nरामो दाशरथिः श्रीमान् प्रविष्टो दण्डकावनम् ॥४-५७-७॥",
  "लक्ष्मणेन सह भ्रात्रा वैदेह्या सह भार्यया ।\nपितुर्निदेशनिरतो धर्मं पन्थानमाश्रितः ॥४-५७-८॥",
  "तस्य भार्या जनस्थानाद् रावणेन हृता बलात् ।\nरामस्य तु पितुर्मित्रं जटायुर्नाम गृध्रराट् ॥४-५७-९॥",
  "ददर्श सीतां वैदेहीं ह्रियमाणां विहायसा ।\nरावणं विरथं कृत्वा स्थापयित्वा च मैथिलीम् ।\nपरिश्रान्तश्च वृद्धश्च रावणेन हतो रणे ॥४-५७-१०॥",
  "एवं गृध्रो हतस्तेन रावणेन बलीयसा ।\nसंस्कृतश्चापि रामेण जगाम गतिमुत्तमाम् ॥४-५७-११॥",
  "ततो मम पितृव्येण सुग्रीवेण महात्मना ।\nचकार राघवः सख्यं सोऽवधीत् पितरं मम ॥४-५७-१२॥",
  "मम पित्रा निरुद्धो हि सुग्रीवः सचिवैः सह ।\nनिहत्य वालिनं रामस्ततस्तमभिषेचयत् ॥४-५७-१३॥",
  "स राज्ये स्थापितस्तेन सुग्रीवो वानरेश्वरः ।\nराजा वानरमुख्यानां तेन प्रस्थापिता वयम् ॥४-५७-१४॥",
  "एवं रामप्रयुक्तास्तु मार्गमाणास्ततस्ततः ।\nवैदेहीं नाधिगच्छामो रात्रौ सूर्यप्रभामिव ॥४-५७-१५॥",
  "ते वयं दण्डकारण्यं विचित्य सुसमाहिताः ।\nअज्ञानात् तु प्रविष्टाः स्म धरण्या विवृतं बिलम् ॥४-५७-१६॥",
  "मयस्य मायाविहितं तद् बिलं च विचिन्वताम् ।\nव्यतीतस्तत्र नो मासो यो राज्ञा समयः कृतः ॥४-५७-१७॥",
  "ते वयं कपिराजस्य सर्वे वचनकारिणः ।\nकृतां संस्थामतिक्रान्ता भयात् प्रायमुपासिताः ॥४-५७-१८॥",
  "क्रुद्धे तस्मिंस्तु काकुत्स्थे सुग्रीवे च सलक्ष्मणे ।\nगतानामपि सर्वेषां तत्र नो नास्ति जीवितम् ॥४-५७-१९॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे सप्तपञ्चाशः सर्गः ॥४-५७॥"
]