[
  "श्रीमद्वाल्मीकीयरामायणे किष्किन्धाकाण्डे प्रतीचीप्रेषणम् नाम द्विचत्वारिंशः सर्गः ॥४-४२॥",
  "अथ प्रस्थाप्य स हरीन् सुग्रीवो दक्षिणां दिशम् ।\nअब्रवीन्मेघसंकाशं सुषेणं नाम वानरम् ॥४-४२-१॥",
  "तारायाः पितरं राजा श्वशुरं भीमविक्रमम् ।\nअब्रवीत् प्राञ्जलिर्वाक्यमभिगम्य प्रणम्य च ॥४-४२-२॥",
  "महर्षिपुत्रं मारीचमर्चिष्मन्तं महाकपिम् ।\nवृतं कपिवरैः शूरैर्महेन्द्रसदृशद्युतिम् ॥४-४२-३॥",
  "बुद्धिविक्रमसम्पन्नं वैनतेयसमद्युतिम् ।\nमरीचिपुत्रान् मारीचानर्चिर्माल्यान् महाबलान् ॥४-४२-४॥",
  "ऋषिपुत्रांश्च तान् सर्वान् प्रतीचीमादिशद् दिशम् ।\nद्वाभ्यां शतसहस्राभ्यां कपीनां कपिसत्तमाः ॥४-४२-५॥",
  "सुषेणप्रमुखा यूयं वैदेहीं परिमार्गथ ।\nसौराष्ट्रान् सहबाह्लीकांश्चन्द्रचित्रांस्तथैव च ॥४-४२-६॥",
  "स्फीताञ्जनपदान् रम्यान् विपुलानि पुराणि च ।\nपुंनागगहनं कुक्षिं बकुलोद्दालकाकुलम् ॥४-४२-७॥",
  "तथा केतकषण्डांश्च मार्गध्वं हरिपुङ्गवाः ।\nप्रत्यक्स्रोतोवहाश्चैव नद्यः शीतजलाः शिवाः ॥४-४२-८॥",
  "तापसानामरण्यानि कान्तारगिरयश्च ये ।\nतत्र स्थलीर्मरुप्राया अत्युच्चशिशिराः शिलाः ॥४-४२-९॥",
  "गिरिजालावृतां दुर्गां मार्गित्वा पश्चिमां दिशम् ।\nततः पश्चिममागम्य समुद्रं द्रष्टुमर्हथ ॥४-४२-१०॥",
  "तिमिनक्राकुलजलं गत्वा द्रक्ष्यथ वानराः ।\nततः केतकषण्डेषु तमालगहनेषु च ॥४-४२-११॥",
  "कपयो विहरिष्यन्ति नारिकेलवनेषु च ।\nतत्र सीतां च मार्गध्वं निलयं रावणस्य च ॥४-४२-१२॥",
  "वेलातलनिविष्टेषु पर्वतेषु वनेषु च ।\nमुरवीपत्तनं चैव रम्यं चैव जटापुरम् ॥४-४२-१३॥",
  "अवन्तीमङ्गलेपां च तथा चालक्षितं वनम् ।\nराष्ट्राणि च विशालानि पत्तनानि ततस्ततः ॥४-४२-१४॥",
  "सिन्धुसागरयोश्चैव संगमे तत्र पर्वतः ।\nमहान् सोमगिरिर्नाम शतशृङ्गो महाद्रुमः ॥४-४२-१५॥",
  "तत्र प्रस्थेषु रम्येषु सिंहाः पक्षगमाः स्थिताः ।\nतिमिमत्स्यगजांश्चैव नीडान्यारोपयन्ति ते ॥४-४२-१६॥",
  "तानि नीडानि सिंहानां गिरिशृङ्गगताश्च ये ।\nदृप्तास्तृप्ताश्च मातङ्गास्तोयदस्वननिःस्वनाः ॥४-४२-१७॥",
  "विचरन्ति विशालेऽस्मिंस्तोयपूर्णे समन्ततः ।\nतस्य शृङ्गं दिवस्पर्शं काञ्चनं चित्रपादपम् ॥४-४२-१८॥",
  "सर्वमाशु विचेतव्यं कपिभिः कामरूपिभिः ।\nकोटिं तत्र समुद्रस्य काञ्चनीं शतयोजनाम् ॥४-४२-१९॥",
  "दुर्दर्शां पारियात्रस्य गत्वा द्रक्ष्यथ वानराः ।\nकोट्यस्तत्र चतुर्विंशद् गन्धर्वाणां तरस्विनाम् ॥४-४२-२०॥",
  "वसन्त्यग्निनिकाशानां घोराणां कामरूपिणाम् ।\nपावकार्चिःप्रतीकाशाः समवेताः समन्ततः ॥४-४२-२१॥",
  "नात्यासादयितव्यास्ते वानरैर्भीमविक्रमैः ।\nनादेयं च फलं तस्माद् देशात् किंचित् प्लवङ्गमैः ॥४-४२-२२॥",
  "दुरासदा हि ते वीराः सत्त्ववन्तो महाबलाः ।\nफलमूलानि ते तत्र रक्षन्ते भीमविक्रमाः ॥४-४२-२३॥",
  "तत्र यत्नश्च कर्तव्यो मार्गितव्या च जानकी ।\nनहि तेभ्यो भयं किंचित् कपित्वमनुवर्तताम् ॥४-४२-२४॥",
  "तत्र वैदूर्यवर्णाभो वज्रसंस्थानसंस्थितः ।\nनानाद्रुमलताकीर्णो वज्रो नाम महागिरिः ॥४-४२-२५॥",
  "श्रीमान् समुदितस्तत्र योजनानां शतं समम् ।\nगुहास्तत्र विचेतव्याः प्रयत्नेन प्लवङ्गमाः ॥४-४२-२६॥",
  "चतुर्भागे समुद्रस्य चक्रवान् नाम पर्वतः ।\nतत्र चक्रं सहस्रारं निर्मितं विश्वकर्मणा ॥४-४२-२७॥",
  "तत्र पञ्चजनं हत्वा हयग्रीवं च दानवम् ।\nआजहार ततश्चक्रं शङ्खं च पुरुषोत्तमः ॥४-४२-२८॥",
  "तस्य सानुषु रम्येषु विशालासु गुहासु च ।\nरावणः सह वैदेह्या मार्गितव्यस्ततस्ततः ॥४-४२-२९॥",
  "योजनानि चतुःषष्टिर्वराहो नाम पर्वतः ।\nसुवर्णशृङ्गः सुमहानगाधे वरुणालये ॥४-४२-३०॥",
  "तत्र प्राग्ज्योतिषं नाम जातरूपमयं पुरम् ।\nयस्मिन् वसति दुष्टात्मा नरको नाम दानवः ॥४-४२-३१॥",
  "तत्र सानुषु रम्येषु विशालासु गुहासु च ।\nरावणः सह वैदेह्या मार्गितव्यस्ततस्ततः ॥४-४२-३२॥",
  "तमतिक्रम्य शैलेन्द्रं काञ्चनान्तरदर्शनम् ।\nपर्वतः सर्वसौवर्णो धाराप्रस्रवणायुतः ॥४-४२-३३॥",
  "तं गजाश्च वराहाश्च सिंहा व्याघ्राश्च सर्वतः ।\nअभिगर्जन्ति सततं तेन शब्देन दर्पिताः ॥४-४२-३४॥",
  "यस्मिन् हरिहयः श्रीमान् महेन्द्रः पाकशासनः ।\nअभिषिक्तः सुरै राजा मेघो नाम स पर्वतः ॥४-४२-३५॥",
  "तमतिक्रम्य शैलेन्द्रं महेन्द्रपरिपालितम् ।\nषष्टिं गिरिसहस्राणि काञ्चनानि गमिष्यथ ॥४-४२-३६॥",
  "तरुणादित्यवर्णानि भ्राजमानानि सर्वतः ।\nजातरूपमयैर्वृक्षैः शोभितानि सुपुष्पितैः ॥४-४२-३७॥",
  "तेषां मध्ये स्थितो राजा मेरुरुत्तमपर्वतः ।\nआदित्येन प्रसन्नेन शैलो दत्तवरः पुरा ॥४-४२-३८॥",
  "तेनैवमुक्तः शैलेन्द्रः सर्व एव त्वदाश्रयाः ।\nमत्प्रसादाद् भविष्यन्ति दिवा रात्रौ च काञ्चनाः ॥४-४२-३९॥",
  "त्वयि ये चापि वत्स्यन्ति देवगन्धर्वदानवाः ।\nते भविष्यन्ति भक्ताश्च प्रभया काञ्चनप्रभाः ॥४-४२-४०॥",
  "विश्वेदेवाश्च वसवो मरुतश्च दिवौकसः ।\nआगत्य पश्चिमां संध्यां मेरुमुत्तमपर्वतम् ॥४-४२-४१॥",
  "आदित्यमुपतिष्ठन्ति तैश्च सूर्योऽभिपूजितः ।\nअदृश्यः सर्वभूतानामस्तं गच्छति पर्वतम् ॥४-४२-४२॥",
  "योजनानां सहस्राणि दश तानि दिवाकरः ।\nमुहूर्तार्धेन तं शीघ्रमभियाति शिलोच्चयम् ॥४-४२-४३॥",
  "शृङ्गे तस्य महद्दिव्यं भवनं सूर्यसंनिभम् ।\nप्रासादगणसम्बाधं विहितं विश्वकर्मणा ॥४-४२-४४॥",
  "शोभितं तरुभिश्चित्रैर्नानापक्षिसमाकुलैः ।\nनिकेतं पाशहस्तस्य वरुणस्य महात्मनः ॥४-४२-४५॥",
  "अन्तरा मेरुमस्तं च तालो दशशिरा महान् ।\nजातरूपमयः श्रीमान् भ्राजते चित्रवेदिकः ॥४-४२-४६॥",
  "तेषु सर्वेषु दुर्गेषु सरस्सु च सरित्सु च ।\nरावणः सह वैदेह्या मार्गितव्यस्ततस्ततः ॥४-४२-४७॥",
  "यत्र तिष्ठति धर्मज्ञस्तपसा स्वेन भावितः ।\nमेरुसावर्णिरित्येष ख्यातो वै ब्रह्मणा समः ॥४-४२-४८॥",
  "प्रष्टव्यो मेरुसावर्णिर्महर्षिः सूर्यसंनिभः ।\nप्रणम्य शिरसा भूमौ प्रवृत्तिं मैथिलीं प्रति ॥४-४२-४९॥",
  "एतावज्जीवलोकस्य भास्करो रजनीक्षये ।\nकृत्वा वितिमिरं सर्वमस्तं गच्छति पर्वतम् ॥४-४२-५०॥",
  "एतावद् वानरैः शक्यं गन्तुं वानरपुङ्गवाः ।\nअभास्करममर्यादं न जानीमस्ततः परम् ॥४-४२-५१॥",
  "अवगम्य तु वैदेहीं निलयं रावणस्य च ।\nअस्तं पर्वतमासाद्य पूर्णे मासे निवर्तत ॥४-४२-५२॥",
  "ऊर्ध्वं मासान्न वस्तव्यं वसन् वध्यो भवेन्मम ।\nसहैव शूरो युष्माभिः श्वशुरो मे गमिष्यति ॥४-४२-५३॥",
  "श्रोतव्यं सर्वमेतस्य भवद्भिर्दिष्टकारिभिः ।\nगुरुरेष महाबाहुः श्वशुरो मे महाबलः ॥४-४२-५४॥",
  "भवन्तश्चापि विक्रान्ताः प्रमाणं सर्व एव हि ।\nप्रमाणमेनं संस्थाप्य पश्यध्वं पश्चिमां दिशम् ॥४-४२-५५॥",
  "दृष्टायां तु नरेन्द्रस्य पत्न्याममिततेजसः ।\nकृतकृत्या भविष्यामः कृतस्य प्रतिकर्मणा ॥४-४२-५६॥",
  "अतोऽन्यदपि यत्कार्यं कार्यस्यास्य प्रियं भवेत् ।\nसम्प्रधार्य भवद्भिश्च देशकालार्थसंहितम् ॥४-४२-५७॥",
  "ततः सुषेणप्रमुखाः प्लवङ्गाः सुग्रीववाक्यं निपुणं निशम्य ।\nआमन्त्र्य सर्वे प्लवगाधिपं ते जग्मुर्दिशं तां वरुणाभिगुप्ताम् ॥४-४२-५८॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे द्विचत्वारिंशः सर्गः ॥४-४२॥"
]