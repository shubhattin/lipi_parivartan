[
  "श्रीमद्वाल्मीकीयरामायणे किष्किन्धाकाण्डे अन्गदाभिवादनम् नाम त्रयोविंशः सर्गः ॥४-२३॥",
  "ततः समुपजिघ्रन्ती कपिराजस्य तन्मुखम् ।\nपतिं लोकश्रुता तारा मृतं वचनमब्रवीत् ॥४-२३-१॥",
  "शेषे त्वं विषमे दुःखमकृत्वा वचनं मम ।\nउपलोपचिते वीर सुदुःखे वसुधातले ॥४-२३-२॥",
  "मत्तः प्रियतरा नूनं वानरेन्द्र मही तव ।\nशेषे हि तां परिष्वज्य मां च न प्रतिभाषसे ॥४-२३-३॥",
  "सुग्रीवस्य वशं प्राप्तो विधिरेष भवत्यहो ।\nसुग्रीव एव विक्रान्तो वीर साहसिकप्रिय ॥४-२३-४॥",
  "ऋक्षवानरमुख्यास्त्वां बलिनं पर्युपासते ।\nतेषां विलपितं कृच्छ्रमङ्गदस्य च शोचतः ॥४-२३-५॥",
  "मम चेमा गिरः श्रुत्वा किं त्वं न प्रतिबुध्यसे ।\nइदं तद् वीरशयनं तत्र शेषे हतो युधि ॥४-२३-६॥",
  "शायिता निहता यत्र त्वयैव रिपवः पुरा ।\nविशुद्धसत्त्वाभिजन प्रिययुद्ध मम प्रिय ॥४-२३-७॥",
  "मामनाथां विहायैकां गतस्त्वमसि मानद ।\nशूराय न प्रदातव्या कन्या खलु विपश्चिता ॥४-२३-८॥",
  "शूरभार्यां हतां पश्य सद्यो मां विधवां कृताम् ।\nअवभग्नश्च मे मानो भग्ना मे शाश्वती गतिः ॥४-२३-९॥",
  "अगाधे च निमग्नास्मि विपुले शोकसागरे ।\nअश्मसारमयं नूनमिदं मे हृदयं दृढम् ॥४-२३-१०॥",
  "भर्तारं निहतं दृष्ट्वा यन्नाद्य शतधा कृतम् ।\nसुहृच्चैव च भर्ता च प्रकृत्या च मम प्रियः ॥४-२३-११॥",
  "प्रहारे च पराक्रान्तः शूरः पञ्चत्वमागतः ।\nपतिहीना तु या नारी कामं भवतु पुत्रिणी ॥४-२३-१२॥",
  "धनधान्यसमृद्धापि विधवेत्युच्यते जनैः ।\nस्वगात्रप्रभवे वीर शेषे रुधिरमण्डले ॥४-२३-१३॥",
  "कृमिरागपरिस्तोमे स्वकीये शयने यथा ।\nरेणुशोणितसंवीतं गात्रं तव समन्ततः ॥४-२३-१४॥",
  "परिरब्धुं न शक्नोमि भुजाभ्यां प्लवगर्षभ ।\nकृतकृत्योऽद्य सुग्रीवो वैरेऽस्मिन्नतिदारुणे ॥४-२३-१५॥",
  "यस्य रामविमुक्तेन हृतमेकेषुणा भयम् ।\nशरेण हृदि लग्नेन गात्रसंस्पर्शने तव ॥४-२३-१६॥",
  "वार्यामि त्वां निरीक्षन्ती त्वयि पञ्चत्वमागते ।\nउद्बबर्ह शरं नीलस्तस्य गात्रगतं तदा ॥४-२३-१७॥",
  "गिरिगह्वरसंलीनं दीप्तमाशीविषं यथा ।\nतस्य निष्कृष्यमाणस्य बाणस्यापि बभौ द्युतिः ॥४-२३-१८॥",
  "अस्तमस्तकसंरुद्धरश्मेर्दिनकरादिव ।\nपेतुः क्षतजधारास्तु व्रणेभ्यस्तस्य सर्वशः ॥४-२३-१९॥",
  "ताम्रगैरिकसम्पृक्ता धारा इव धराधरात् ।\nअवकीर्णं विमार्जन्ती भर्तारं रणरेणुना ॥४-२३-२०॥",
  "अस्रैर्नयनजैः शूरं सिषेचास्त्रसमाहतम् ।\nरुधिरोक्षितसर्वाङ्गं दृष्ट्वा विनिहतं पतिम् ॥४-२३-२१॥",
  "उवाच तारा पिङ्गाक्षं पुत्रमङ्गदमङ्गना ।\nअवस्थां पश्चिमां पश्य पितुः पुत्र सुदारुणाम् ॥४-२३-२२॥",
  "सम्प्रसक्तस्य वैरस्य गतोऽन्तः पापकर्मणा ।\nबालसूर्योज्ज्वलतनुं प्रयातं यमसादनम् ॥४-२३-२३॥",
  "अभिवादय राजानं पितरं पुत्र मानदम् ।\nएवमुक्तः समुत्थाय जग्राह चरणौ पितुः ॥४-२३-२४॥",
  "भुजाभ्यां पीनवृत्ताभ्यामङ्गदोऽहमिति ब्रुवन् ।\nअभिवादयमानं त्वामङ्गदं त्वं यथा पुरा ॥४-२३-२५॥",
  "दीर्घायुर्भव पुत्रेति किमर्थं नाभिभाषसे ।\nअहं पुत्रसहाया त्वामुपासे गतचेतनम् ।\nसिंहेन पातितं सद्यो गौः सवत्सेव गोवृषम् ॥४-२३-२६॥",
  "इष्ट्वा संग्रामयज्ञेन रामप्रहरणाम्भसा ।\nतस्मन्नवभृथे स्नातः कथं पत्न्या मया विना ॥४-२३-२७॥",
  "या दत्ता देवराजेन तव तुष्टेन संयुगे ।\nशातकौम्भीं प्रियां मालां तां ते पश्यामि नेह किम् ॥४-२३-२८॥",
  "राज्यश्रीर्न जहाति त्वां गतासुमपि मानद ।\nसूर्यस्यावर्तमानस्य शैलराजमिव प्रभा ॥४-२३-२९॥",
  "न मे वचः पथ्यमिदं त्वया कृतंन चास्मि शक्ता हि निवारणे तव ।\nहता सपुत्रास्मि हतेन संयुगेसह त्वया श्रीर्विजहाति मामपि ॥४-२३-३०॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे त्रयोविंशः सर्गः ॥४-२३॥"
]