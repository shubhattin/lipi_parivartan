[
  "श्रीमद्वाल्मीकीयरामायणे किष्किन्धाकाण्डे सुग्रीवमन्त्रः नाम द्वितीयः सर्गः ॥४-२॥",
  "तौ तु दृष्ट्वा महात्मानौ भ्रातरौ रामलक्ष्मणौ ।\nवरायुधधरौ वीरौ सुग्रीवः शङ्कितोऽभवत् ॥४-२-१॥",
  "उद्विग्नहृदयः सर्वा दिशः समवलोकयन् ।\nन व्यतिष्ठत कस्मिंश्चिद् देशे वानरपुंगवः ॥४-२-२॥",
  "नैव चक्रे मनः स्थातुं वीक्षमाणौ महाबलौ ।\nकपेः परमभीतस्य चित्तं व्यवससाद ह ॥४-२-३॥",
  "चिन्तयित्वा स धर्मात्मा विमृश्य गुरुलाघवम् ।\nसुग्रीवः परमोद्विग्नः सर्वैस्तैर्वानरैः सह ॥४-२-४॥",
  "ततः स सचिवेभ्यस्तु सुग्रीवः प्लवगाधिपः ।\nशशंस परमोद्विग्नः पश्यंस्तौ रामलक्ष्मणौ ॥४-२-५॥",
  "एतौ वनमिदं दुर्गं वालिप्रणिहितौ ध्रुवम् ।\nछद्मना चीरवसनौ प्रचरन्ताविहागतौ ॥४-२-६॥",
  "ततः सुग्रीवसचिवा दृष्ट्वा परमधन्विनौ ।\nजग्मुर्गिरितटात् तस्मादन्यच्छिखरमुत्तमम् ॥४-२-७॥",
  "ते क्षिप्रमभिगम्याथ यूथपा यूथपर्षभम् ।\nहरयो वानरश्रेष्ठं परिवार्योपतस्थिरे ॥४-२-८॥",
  "एवमेकायनगताः प्लवमाना गिरेर्गिरिम् ।\nप्रकम्पयन्तो वेगेन गिरीणां शिखराणि च ॥४-२-९॥",
  "ततः शाखामृगाः सर्वे प्लवमाना महाबलाः ।\nबभञ्जुश्च नगांस्तत्र पुष्पितान् दुर्गमाश्रितान् ॥४-२-१०॥",
  "आप्लवन्तो हरिवराः सर्वतस्तं महागिरिम् ।\nमृगमार्जारशार्दूलांस्त्रासयन्तो ययुस्तदा ॥४-२-११॥",
  "ततः सुग्रीवसचिवाः पर्वतेन्द्रे समाहिताः ।\nसंगम्य कपिमुख्येन सर्वे प्राञ्जलयः स्थिताः ॥४-२-१२॥",
  "ततस्तु भयसंत्रस्तं वालिकिल्बिषशङ्कितम् ।\nउवाच हनुमान् वाक्यं सुग्रीवं वाक्यकोविदः ॥४-२-१३॥",
  "सम्भ्रमस्त्यज्यतामेष सर्वैर्वालिकृते महान् ।\nमलयोऽयं गिरिवरो भयं नेहास्ति वालिनः ॥४-२-१४॥",
  "यस्मादुद्विग्नचेतास्त्वं विद्रुतो हरिपुङ्गव ।\nतं क्रूरदर्शनं क्रूरं नेह पश्यामि वालिनम् ॥४-२-१५॥",
  "यस्मात् तव भयं सौम्य पूर्वजात् पापकर्मणः ।\nस नेह वाली दुष्टात्मा न ते पश्याम्यहं भयम् ॥४-२-१६॥",
  "अहो शाखामृगत्वं ते व्यक्तमेव प्लवङ्गम ।\nलघुचित्ततयाऽऽत्मानं न स्थापयसि यो मतौ ॥४-२-१७॥",
  "बुद्धिविज्ञानसम्पन्न इङ्गितैः सर्वमाचर ।\nनह्यबुद्धिं गतो राजा सर्वभूतानि शास्ति हि ॥४-२-१८॥",
  "सुग्रीवस्तु शुभं वाक्यं श्रुत्वा सर्वं हनूमतः ।\nततः शुभतरं वाक्यं हनूमन्तमुवाच ह ॥४-२-१९॥",
  "दीर्घबाहू विशालाक्षौ शरचापासिधारिणौ ।\nकस्य न स्याद् भयं दृष्ट्वा ह्येतौ सुरसुतोपमौ ॥४-२-२०॥",
  "वालिप्रणिहितावेव शङ्केऽहं पुरुषोत्तमौ ।\nराजानो बहुमित्राश्च विश्वासो नात्र हि क्षमः ॥४-२-२१॥",
  "अरयश्च मनुष्येण विज्ञेयाश्छद्मचारिणः ।\nविश्वस्तानामविश्वस्ताश्छिद्रेषु प्रहरन्त्यपि ॥४-२-२२॥",
  "कृत्येषु वाली मेधावी राजानो बहुदर्शिनः ।\nभवन्त परहन्तारस्ते ज्ञेयाः प्राकृतैर्नरैः ॥४-२-२३॥",
  "तौ त्वया प्राकृतेनेव गत्वा ज्ञेयौ प्लवंगम ।\nइङ्गितानां प्रकारैश्च रूपव्याभाषणेन च ॥४-२-२४॥",
  "लक्षयस्व तयोर्भावं प्रहृष्टमनसौ यदि ।\nविश्वासयन् प्रशंसाभिरिङ्गितैश्च पुनः पुनः ॥४-२-२५॥",
  "ममैवाभिमुखं स्थित्वा पृच्छ त्वं हरिपुङ्गव ।\nप्रयोजनं प्रवेशस्य वनस्यास्य धनुर्धरौ ॥४-२-२६॥",
  "शुद्धात्मानौ यदि त्वेतौ जानीहि त्वं प्लवङ्गम ।\nव्याभाषितैर्वा रूपैर्वा विज्ञेया दुष्टतानयोः ॥४-२-२७॥",
  "इत्येवं कपिराजेन संदिष्टो मारुतात्मजः ।\nचकार गमने बुद्धिं यत्र तौ रामलक्ष्मणौ ॥४-२-२८॥",
  "तथेति सम्पूज्य वचस्तु तस्यकपेः सुभीतस्य दुरासदस्य ।\nमहानुभावो हनुमान् ययौ तदास यत्र रामोऽतिबली सलक्ष्मणः ॥४-२-२९॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे द्वितीयः सर्गः ॥४-२॥"
]