[
  "श्रीमद्वाल्मीकीयरामायणे किष्किन्धाकाण्डे तारासमाधानम् नाम पञ्चत्रिंशः सर्गः ॥४-३५॥",
  "तथा ब्रूवाणं सौमित्रिं प्रदीप्तमिव तेजसा ।\nअब्रवील्लक्ष्मणं तारा ताराधिपनिभानना ॥४-३५-१॥",
  "नैवं लक्ष्मण वक्तव्यो नायं परुषमर्हति ।\nहरीणामीश्वरः श्रोतुं तव वक्त्राद् विशेषतः ॥४-३५-२॥",
  "नैवाकृतज्ञः सुग्रीवो न शठो नापि दारुणः ।\nनैवानृतकथो वीर न जिह्मश्च कपीश्वरः ॥४-३५-३॥",
  "उपकारं कृतं वीरो नाप्ययं विस्मृतः कपिः ।\nरामेण वीर सुग्रीवो यदन्यैर्दुष्करं रणे ॥४-३५-४॥",
  "रामप्रसादात् कीर्तिं च कपिराज्यं च शाश्वतम् ।\nप्राप्तवानिह सुग्रीवो रुमां मां च परंतप ॥४-३५-५॥",
  "सुदुःखशयितः पूर्वं प्राप्येदं सुखमुत्तमम् ।\nप्राप्तकालं न जानीते विश्वामित्रो यथा मुनिः ॥४-३५-६॥",
  "घृताच्यां किल संसक्तो दश वर्षाणि लक्ष्मण ।\nअहोऽमन्यत धर्मात्मा विश्वामित्रो महामुनिः ॥४-३५-७॥",
  "स हि प्राप्तं न जानीते कालं कालविदां वरः ।\nविश्वामित्रो महातेजाः किं पुनर्यः पृथग्जनः ॥४-३५-८॥",
  "देहधर्मगतस्यास्य परिश्रान्तस्य लक्ष्मण ।\nअवितृप्तस्य कामेषु रामः क्षन्तुमिहार्हति ॥४-३५-९॥",
  "न च रोषवशं तात गन्तुमर्हसि लक्ष्मण ।\nनिश्चयार्थमविज्ञाय सहसा प्राकृतो यथा ॥४-३५-१०॥",
  "सत्त्वयुक्ता हि पुरुषास्त्वद्विधाः पुरुषर्षभ ।\nअविमृश्य न रोषस्य सहसा यान्ति वश्यताम् ॥४-३५-११॥",
  "प्रसादये त्वां धर्मज्ञ सुग्रीवार्थं समाहिता ।\nमहान् रोषसमुत्पन्नः संरम्भस्त्यज्यतामयम् ॥४-३५-१२॥",
  "रुमां मां चाङ्गदं राज्यं धनधान्यपशूनि च ।\nरामप्रियार्थं सुग्रीवस्त्यजेदिति मतिर्मम ॥४-३५-१३॥",
  "समानेष्यति सुग्रीवः सीतया सह राघवम् ।\nशशाङ्कमिव रोहिण्या हत्वा तं राक्षसाधमम् ॥४-३५-१४॥",
  "शतकोटिसहस्राणि लङ्कायां किल रक्षसाम् ।\nअयुतानि च षट्त्रिंशत्सहस्राणि शतानि च ॥४-३५-१५॥",
  "अहत्वा तांश्च दुर्धर्षान् राक्षसान् कामरूपिणः ।\nन शक्यो रावणो हन्तुं येन सा मैथिली हृता ॥४-३५-१६॥",
  "ते न शक्या रणे हन्तुमसहायेन लक्ष्मण ।\nरावणः क्रूरकर्मा च सुग्रीवेण विशेषतः ॥४-३५-१७॥",
  "एवमाख्यातवान् वाली स ह्यभिज्ञो हरीश्वरः ।\nआगमस्तु न मे व्यक्तः श्रवात् तस्य ब्रवीम्यहम् ॥४-३५-१८॥",
  "त्वत्सहायनिमित्तं हि प्रेषिता हरिपुङ्गवाः ।\nआनेतुं वानरान् युद्धे सुबहून् हरिपुङ्गवान् ॥४-३५-१९॥",
  "तांश्च प्रतीक्षमाणोऽयं विक्रान्तान् सुमहाबलान् ।\nराघवस्यार्थसिद्ध्यर्थं न निर्याति हरीश्वरः ॥४-३५-२०॥",
  "कृता सुसंस्था सौमित्रे सुग्रीवेण पुरा यथा ।\nअद्य तैर्वानरैः सर्वैरागन्तव्यं महाबलैः ॥४-३५-२१॥",
  "ऋक्षकोटिसहस्राणि गोलाङ्गूलशतानि च ।\nअद्य त्वामुपयास्यन्ति जहि कोपमरिंदम ।\nकोट्योऽनेकास्तु काकुत्स्थ कपीनां दीप्ततेजसाम् ॥४-३५-२२॥",
  "तव हि मुखमिदं निरीक्ष्य कोपात्क्षतजसमे नयने निरीक्षमाणाः ।\nहरिवरवनिता न यान्ति शान्तिंप्रथमभयस्य हि शङ्किताः स्म सर्वाः ॥४-३५-२३॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे पञ्चत्रिंशः सर्गः ॥४-३५॥"
]