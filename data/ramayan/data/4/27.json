[
  "अथ श्रीमद्वाल्मीकीयरामायणे किष्किन्धाकाण्डे माल्यवन्निवासः नाम सप्तविंशः सर्गः ॥४-२७॥",
  "अभिषिक्ते तु सुग्रीवे प्रविष्टे वानरे गुहाम् ।\nआजगाम सह भ्रात्रा रामः प्रस्रवणं गिरिम् ॥४-२७-१॥",
  "शार्दूलमृगसंघुष्टं सिंहैर्भीमरवैर्वृतम् ।\nनानागुल्मलतागूढं बहुपादपसंकुलम् ॥४-२७-२॥",
  "ऋक्षवानरगोपुच्छैर्मार्जारैश्च निषेवितम् ।\nमेघराशिनिभं शैलं नित्यं शुचिकरं शिवम् ॥४-२७-३॥",
  "तस्य शैलस्य शिखरे महतीमायतां गुहाम् ।\nप्रत्यगृह्णीत वासार्थं रामः सौमित्रिणा सह ॥४-२७-४॥",
  "कृत्वा च समयं रामः सुग्रीवेण सहानघः ।\nकालयुक्तं महद्वाक्यमुवाच रघुनन्दनः ॥४-२७-५॥",
  "विनीतं भ्रातरं भ्राता लक्ष्मणं लक्ष्मिवर्धनम् ।\nइयं गिरिगुहा रम्या विशाला युक्तमारुता ॥४-२७-६॥",
  "अस्यां वत्स्याम सौमित्रे वर्षरात्रमरिंदम ।\nगिरिशृङ्गमिदं रम्यमुत्तमं पार्थिवात्मज ॥४-२७-७॥",
  "श्वेताभिः कृष्णताम्राभिः शिलाभिरुपशोभितम् ।\nनानाधातुसमाकीर्णं नदीदर्दुरसंयुतम् ॥४-२७-८॥",
  "विविधैर्वृक्षषण्डैश्च चारुचित्रलतायुतम् ।\nनानाविहगसंघुष्टं मयूरवरनादितम् ॥४-२७-९॥",
  "मालतीकुन्दगुल्मैश्च सिन्दुवारैः शिरीषकैः ।\nकदम्बार्जुनसर्जैश्च पुष्पितैरुपशोभितम् ॥४-२७-१०॥",
  "इयं च नलिनी रम्या फुल्लपङ्कजमण्डिता ।\nनातिदूरे गुहाया नौ भविष्यति नृपात्मज ॥४-२७-११॥",
  "प्रागुदक्प्रवणे देशे गुहा साधु भविष्यति ।\nपश्चाच्चैवोन्नता सौम्य निवातेयं भविष्यति ॥४-२७-१२॥",
  "गुहाद्वारे च सौमित्रे शिला समतला शिवा ।\nकृष्णा चैवायता चैव भिन्नाञ्जनचयोपमा ॥४-२७-१३॥",
  "गिरिशृङ्गमिदं तात पश्य चोत्तरतः शुभम् ।\nभिन्नाञ्जनचयाकारमम्भोधरमिवोदितम् ॥४-२७-१४॥",
  "दक्षिणस्यामपि दिशि स्थितं श्वेतमिवाम्बरम् ।\nकैलासशिखरप्रख्यं नानाधातुविराजितम् ॥४-२७-१५॥",
  "प्राचीनवाहिनीं चैव नदीं भृशमकर्दमाम् ।\nगुहायाः परतः पश्य त्रिकूटे जाह्नवीमिव ॥४-२७-१६॥",
  "चन्दनैस्तिलकैः सालैस्तमालैरतिमुक्तकैः ।\nपद्मकैः सरलैश्चैव अशोकैश्चैव शोभिताम् ॥४-२७-१७॥",
  "वानीरैस्तिमिदैश्चैव बकुलैः केतकैरपि ।\nहिन्तालैस्तिनिशैर्नीपैर्वेतसैः कृतमालकैः ॥४-२७-१८॥",
  "तीरजैः शोभिता भाति नानारूपैस्ततस्ततः ।\nवसनाभरणोपेता प्रमदेवाभ्यलंकृता ॥४-२७-१९॥",
  "शतशः पक्षिसङ्घैश्च नानानादविनादिता ।\nएकैकमनुरक्तैश्च चक्रवाकैरलंकृता ॥४-२७-२०॥",
  "पुलिनैरतिरम्यैश्च हंससारससेविता ।\nप्रहसन्त्येव भात्येषा नानारत्नसमन्विता ॥४-२७-२१॥",
  "क्वचिन्नीलोत्पलैश्छन्ना भातिरक्तोत्पलैः क्वचित् ।\nक्वचिदाभाति शुक्लैश्च दिव्यैः कुमुदकुड्मलैः ॥४-२७-२२॥",
  "पारिप्लवशतैर्जुष्टा बर्हिक्रौञ्चविनादिता ।\nरमणीया नदी सौम्य मुनिसङ्घनिषेविता ॥४-२७-२३॥",
  "पश्य चन्दनवृक्षाणां पङ्क्तिः सुरुचिरा इव ।\nककुभानां च दृश्यन्ते मनसैवोदिताः समम् ॥४-२७-२४॥",
  "अहो सुरमणीयोऽयं देशः शत्रुनिषूदन ।\nदृढं रंस्याव सौमित्रे साध्वत्र निवसावहे ॥४-२७-२५॥",
  "इतश्च नातिदूरे सा किष्किन्धा चित्रकानना ।\nसुग्रीवस्य पुरी रम्या भविष्यति नृपात्मज ॥४-२७-२६॥",
  "गीतवादित्रनिर्घोषः श्रूयते जयतां वर ।\nनदतां वानराणां च मृदङ्गाडम्बरैः सह ॥४-२७-२७॥",
  "लब्ध्वा भार्यां कपिवरः प्राप्य राज्यं सुहृद्वृतः ।\nध्रुवं नन्दति सुग्रीवः सम्प्राप्य महतीं श्रियम् ॥४-२७-२८॥",
  "इत्युक्त्वा न्यवसत् तत्र राघवः सहलक्ष्मणः ।\nबहुदृश्यदरीकुञ्जे तस्मिन् प्रस्रवणे गिरौ ॥४-२७-२९॥",
  "सुसुखे हि बहुद्रव्ये तस्मिन् हि धरणीधरे ।\nवसतस्तस्य रामस्य रतिरल्पापि नाभवत् ॥४-२७-३०॥",
  "हृतां हि भार्यां स्मरतः प्राणेभ्योऽपि गरीयसीम् ।\nउदयाभ्युदितं दृष्ट्वा शशाङ्कं च विशेषतः ॥४-२७-३१॥",
  "आविवेश न तं निद्रा निशासु शयनं गतम् ।\nतत्समुत्थेन शोकेन बाष्पोपहतचेतनम् ॥४-२७-३२॥",
  "तं शोचमानं काकुत्स्थं नित्यं शोकपरायणम् ।\nतुल्यदुःखोऽब्रवीद्भ्राता लक्ष्मणोऽनुनयं वचः ॥४-२७-३३॥",
  "अलं वीर व्यथां गत्वा न त्वं शोचितुमर्हसि ।\nशोचतो ह्यवसीदन्ति सर्वार्था विदितं हि ते ॥४-२७-३४॥",
  "भवान् क्रियापरो लोके भवान् देवपरायणः ।\nआस्तिको धर्मशीलश्च व्यवसायी च राघव ॥४-२७-३५॥",
  "न ह्यव्यवसितः शत्रुं राक्षसं तं विशेषतः ।\nसमर्थस्त्वं रणे हन्तुं विक्रमे जिह्मकारिणम् ॥४-२७-३६॥",
  "समुन्मूलय शोकं त्वं व्यवसायं स्थिरीकुरु ।\nततः सपरिवारं तं राक्षसं हन्तुमर्हसि ॥४-२७-३७॥",
  "पृथिवीमपि काकुत्स्थ ससागरवनाचलाम् ।\nपरिवर्तयितुं शक्तः किं पुनस्तं हि रावणम् ॥४-२७-३८॥",
  "शरत्कालं प्रतीक्षस्व प्रावृट्कालोऽयमागतः ।\nततः सराष्ट्रं सगणं रावणं तं वधिष्यसि ॥४-२७-३९॥",
  "अहं तु खलु ते वीर्यं प्रसुप्तं प्रतिबोधये ।\nदीप्तैराहुतिभिः काले भस्मच्छन्नमिवानलम् ॥४-२७-४०॥",
  "लक्ष्मणस्य हि तद् वाक्यं प्रतिपूज्य हितं शुभम् ।\nराघवः सुहृदं स्निग्धमिदं वचनमब्रवीत् ॥४-२७-४१॥",
  "वाच्यं यदनुरक्तेन स्निग्धेन च हितेन च ।\nसत्यविक्रमयुक्तेन तदुक्तं लक्ष्मण त्वया ॥४-२७-४२॥",
  "एष शोकः परित्यक्तः सर्वकार्यावसादकः ।\nविक्रमेष्वप्रतिहतं तेजः प्रोत्साहयाम्यहम् ॥४-२७-४३॥",
  "शरत्कालं प्रतीक्षिष्ये स्थितोऽस्मि वचने तव ।\nसुग्रीवस्य नदीनां च प्रसादमनुपालयन् ॥४-२७-४४॥",
  "उपकारेण वीरस्तु प्रतिकारेण युज्यते ।\nअकृतज्ञोऽप्रतिकृतो हन्ति सत्त्ववतां मनः ॥४-२७-४५॥",
  "तदेव युक्तं प्रणिधाय लक्ष्मणः कृताञ्जलिस्तत् प्रतिपूज्य भाषितम् ।\nउवाच रामं स्वभिरामदर्शनं प्रदर्शयन् दर्शनमात्मनः शुभम् ॥४-२७-४६॥",
  "यथोक्तमेतत् तव सर्वमीप्सितं नरेन्द्र कर्ता नचिरात् तु वानरः ।\nशरत्प्रतीक्षः क्षमतामिमं भवान् जलप्रपातं रिपुनिग्रहे धृतः ॥४-२७-४७॥",
  "नियम्य कोपं परिपाल्यतां शरत् क्षमस्व मासांश्चतुरो मया सह ।\nवसाचलेऽस्मिन् मृगराजसेविते संवर्तयन् शत्रुवधे समर्थः ॥४-२७-४८॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे माल्यवन्निवासः नाम सप्तविंशः सर्गः ॥४-२७॥"
]