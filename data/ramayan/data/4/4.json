[
  "श्रीमद्वाल्मीकीयरामायणे किष्किन्धाकाण्डे सुग्रीवसमीपगमनम् नाम चतुर्थः सर्गः ॥४-४॥",
  "ततः प्रहृष्टो हनुमान् कृत्यवानिति तद्वचः ।\nश्रुत्वा मधुरभावं च सुग्रीवं मनसा गतः ॥४-४-१॥",
  "भाव्यो राज्यागमस्तस्य सुग्रीवस्य महात्मनः ।\nयदयं कृत्यवान् प्राप्तः कृत्यं चैतदुपागतम् ॥४-४-२॥",
  "ततः परमसंहृष्टो हनूमान् प्लवगोत्तमः ।\nप्रत्युवाच ततो वाक्यं रामं वाक्यविशारदः ॥४-४-३॥",
  "किमर्थं त्वं वनं घोरं पम्पाकाननमण्डितम् ।\nआगतः सानुजो दुर्गं नानाव्यालमृगायुतम् ॥४-४-४॥",
  "तस्य तद् वचनं श्रुत्वा लक्ष्मणो रामचोदितः ।\nआचचक्षे महात्मानं रामं दशरथात्मजम् ॥४-४-५॥",
  "राजा दशरथो नाम द्युतिमान् धर्मवत्सलः ।\nचातुर्वर्ण्यं स्वधर्मेण नित्यमेवाभिपालयन् ॥४-४-६॥",
  "न द्वेष्टा विद्यते तस्य स तु द्वेष्टि न कंचन ।\nस तु सर्वेषु भूतेषु पितामह इवापरः ॥४-४-७॥",
  "अग्निष्टोमादिभिर्यज्ञैरिष्टवानाप्तदक्षिणैः ।\nतस्यायं पूर्वजः पुत्रो रामो नाम जनैः श्रुतः ॥४-४-८॥",
  "शरण्यः सर्वभूतानां पितुर्निर्देशपारगः ।\nज्येष्ठो दशरथस्यायं पुत्राणां गुणवत्तरः ॥४-४-९॥",
  "राजलक्षणसंयुक्तः संयुक्तो राज्यसम्पदा ।\nराज्याद् भ्रष्टो मया वस्तुं वने सार्धमिहागतः ॥४-४-१०॥",
  "भार्यया च महाभाग सीतयानुगतो वशी ।\nदिनक्षये महातेजाः प्रभयेव दिवाकरः ॥४-४-११॥",
  "अहमस्यावरो भ्राता गुणैर्दास्यमुपागतः ।\nकृतज्ञस्य बहुज्ञस्य लक्ष्मणो नाम नामतः ॥४-४-१२॥",
  "सुखार्हस्य महार्हस्य सर्वभूतहितात्मनः ।\nऐश्वर्येण विहीनस्य वनवासे रतस्य च ॥४-४-१३॥",
  "रक्षसापहृता भार्या रहिते कामरूपिणा ।\nतच्च न ज्ञायते रक्षः पत्नी येनास्य वा हृता ॥४-४-१४॥",
  "दनुर्नाम दितेः पुत्रः शापाद् राक्षसतां गतः ।\nआख्यातस्तेन सुग्रीवः समर्थो वानराधिपः ॥४-४-१५॥",
  "स ज्ञास्यति महावीर्यस्तव भार्यापहारिणम् ।\nएवमुक्त्वा दनुः स्वर्गं भ्राजमानो दिवं गतः ॥४-४-१६॥",
  "एतत् ते सर्वमाख्यातं याथातथ्येन पृच्छतः ।\nअहं चैव च रामश्च सुग्रीवं शरणं गतौ ॥४-४-१७॥",
  "एष दत्त्वा च वित्तानि प्राप्य चानुत्तमं यशः ।\nलोकनाथः पुरा भूत्वा सुग्रीवं नाथमिच्छति ॥४-४-१८॥",
  "सीता यस्य स्नुषा चासीच्छरण्यो धर्मवत्सलः ।\nतस्य पुत्रः शरण्यश्च सुग्रीवं शरणं गतः ॥४-४-१९॥",
  "सर्वलोकस्य धर्मात्मा शरण्यः शरणं पुरा ।\nगुरुर्मे राघवः सोऽयं सुग्रीवं शरणं गतः ॥४-४-२०॥",
  "यस्य प्रसादे सततं प्रसीदेयुरिमाः प्रजाः ।\nस रामो वानरेन्द्रस्य प्रसादमभिकांक्षते ॥४-४-२१॥",
  "येन सर्वगुणोपेताः पृथिव्यां सर्वपार्थिवाः ।\nमानिताः सततं राज्ञा सदा दशरथेन वै ॥४-४-२२॥",
  "तस्यायं पूर्वजः पुत्रस्त्रिषु लोकेषु विश्रुतः ।\nसुग्रीवं वानरेन्द्रं तु रामः शरणमागतः ॥४-४-२३॥",
  "शोकाभिभूते रामे तु शोकार्ते शरणं गते ।\nकर्तुमर्हति सुग्रीवः प्रसादं सह यूथपैः ॥४-४-२४॥",
  "एवं ब्रुवाणं सौमित्रिं करुणं साश्रुपातनम् ।\nहनूमान् प्रत्युवाचेदं वाक्यं वाक्यविशारदः ॥४-४-२५॥",
  "ईदृशा बुद्धिसम्पन्ना जितक्रोधा जितेन्द्रियाः ।\nद्रष्टव्या वानरेन्द्रेण दिष्ट्या दर्शनमागताः ॥४-४-२६॥",
  "स हि राज्याश्च विभ्रष्टः कृतवैरश्च वालिना ।\nहृतदारो वने त्रस्तो भ्रात्रा विनिकृतो भृशम् ॥४-४-२७॥",
  "करिष्यति स साहाय्यं युवयोर्भास्करात्मजः ।\nसुग्रीवः सह चास्माभिः सीतायाः परिमार्गणे ॥४-४-२८॥",
  "इत्येवमुक्त्वा हनुमान् श्लक्ष्णं मधुरया गिरा ।\nबभाषे साधु गच्छामः सुग्रीवमिति राघवम् ॥४-४-२९॥",
  "एवं ब्रुवन्तं धर्मात्मा हनूमन्तं स लक्ष्मणः ।\nप्रतिपूज्य यथान्यायमिदं प्रोवाच राघवम् ॥४-४-३०॥",
  "कपिः कथयते हृष्टो यथायं मारुतात्मजः ।\nकृत्यवान् सोऽपि सम्प्राप्तः कृतकृत्योऽसि राघव ॥४-४-३१॥",
  "प्रसन्नमुखवर्णश्च व्यक्तं हृष्टश्च भाषते ।\nनानृतं वक्ष्यते वीरो हनूमान् मारुतात्मजः ॥४-४-३२॥",
  "ततः स सुमहाप्राज्ञो हनूमान् मारुतात्मजः ।\nजगामादाय तौ वीरौ हरिराजाय राघवौ ॥४-४-३३॥",
  "भिक्षुरूपं परित्यज्य वानरं रूपमास्थितः ।\nपृष्ठमारोप्य तौ वीरौ जगाम कपिकुञ्जरः ॥४-४-३४॥",
  "स तु विपुलयशाः कपिप्रवीरःपवनसुतः कृतकृत्यवत् प्रहृष्टः ।\nगिरिवरमुरुविक्रमः प्रयातःस शुभमतिः सह रामलक्ष्मणाभ्याम् ॥४-४-३५॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे चतुर्थः सर्गः ॥४-४॥"
]