[
  "अथ श्रीमद्वाल्मीकीयरामायणे किष्किन्धाकाण्डे समुद्रलङ्घनमन्त्रणम् नाम चतुःषष्ठितमः सर्गः ॥४-६४॥",
  "आख्याता गृध्रराजेन समुत्प्लुत्य प्लवङ्गमाः ।\nसंगताः प्रीतिसंयुक्ता विनेदुः सिंहविक्रमाः ॥४-६४-१॥",
  "सम्पातेर्वचनं श्रुत्वा हरयो रावणक्षयम् ।\nहृष्टाः सागरमाजग्मुः सीतादर्शनकांक्षिणः ॥४-६४-२॥",
  "अभिगम्य तु तं देशं ददृशुर्भीमविक्रमाः ।\nकृत्स्नं लोकस्य महतः प्रतिबिम्बमवस्थितम् ॥४-६४-३॥",
  "दक्षिणस्य समुद्रस्य समासाद्योत्तरां दिशम् ।\nसंनिवेशं ततश्चक्रुर्हरिवीरा महाबलाः ॥४-६४-४॥",
  "प्रसुप्तमिव चान्यत्र क्रीडन्तमिव चान्यतः ।\nक्वचित् पर्वतमात्रैश्च जलराशिभिरावृतम् ॥४-६४-५॥",
  "संकुलं दानवेन्द्रैश्च पातालतलवासिभिः ।\nरोमहर्षकरं दृष्ट्वा विषेदुः कपिकुञ्जराः ॥४-६४-६॥",
  "आकाशमिव दुष्पारं सागरं प्रेक्ष्य वानराः ।\nविषेदुः सहिताः सर्वे कथं कार्यमिति ब्रुवन् ॥४-६४-७॥",
  "विषण्णां वाहिनीं दृष्ट्वा सागरस्य निरीक्षणात् ।\nआश्वासयामास हरीन् भयार्तान् हरिसत्तमः ॥४-६४-८॥",
  "न विषादे मनः कार्यं विषादो दोषवत्तरः ।\nविषादो हन्ति पुरुषं बालं क्रुद्ध इवोरगः ॥४-६४-९॥",
  "यो विषादं प्रसहते विक्रमे समुपस्थिते ।\nतेजसा तस्य हीनस्य पुरुषार्थो न सिद्ध्यति ॥४-६४-१०॥",
  "तस्यां रात्र्यां व्यतीतायामङ्गदो वानरैः सह ।\nहरिवृद्धैः समागम्य पुनर्मन्त्रममन्त्रयत् ॥४-६४-११॥",
  "सा वानराणां ध्वजिनी परिवार्याङ्गदं बभौ ।\nवासवं परिवार्येव मरुतां वाहिनी स्थिता ॥४-६४-१२॥",
  "कोऽन्यस्तां वानरीं सेनां शक्तः स्तम्भयितुं भवेत् ।\nअन्यत्र वालितनयादन्यत्र च हनूमतः ॥४-६४-१३॥",
  "ततस्तान् हरिवृद्धांश्च तच्च सैन्यमरिंदमः ।\nअनुमान्याङ्गदः श्रीमान् वाक्यमर्थवदब्रवीत् ॥४-६४-१४॥",
  "क इदानीं महातेजा लङ्घयिष्यति सागरम् ।\nकः करिष्यति सुग्रीवं सत्यसंधमरिंदमम् ॥४-६४-१५॥",
  "को वीरो योजनशतं लङ्घयेत प्लवङ्गमः ।\nइमांश्च यूथपान् सर्वान् मोचयेत् को महाभयात् ॥४-६४-१६॥",
  "कस्य प्रसादाद् दारांश्च पुत्रांश्चैव गृहाणि च ।\nइतो निवृत्ताः पश्येम सिद्धार्थाः सुखिनो वयम् ॥४-६४-१७॥",
  "कस्य प्रसादाद् रामं च लक्ष्मणं च महाबलम् ।\nअभिगच्छेम संहृष्टाः सुग्रीवं च वनौकसम् ॥४-६४-१८॥",
  "यदि कश्चित् समर्थो वः सागरप्लवने हरिः ।\nस ददात्विह नः शीघ्रं पुण्यामभयदक्षिणाम् ॥४-६४-१९॥",
  "अङ्गदस्य वचः श्रुत्वा न कश्चित् किंचिदब्रवीत् ।\nस्तिमितेवाभवत् सर्वा सा तत्र हरिवाहिनी ॥४-६४-२०॥",
  "पुनरेवाङ्गदः प्राह तान् हरीन् हरिसत्तमः ।\nसर्वे बलवतां श्रेष्ठा भवन्तो दृढविक्रमाः ।\nव्यपदेशकुले जाताः पूजिताश्चाप्यभीक्ष्णशः ॥४-६४-२१॥",
  "नहि वो गमने भङ्गः कदाचित् कस्यचिद् भवेत् ।\nब्रुवध्वं यस्य या शक्तिः प्लवने प्लवगर्षभाः ॥४-६४-२२॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे समुद्रलङ्घनमन्त्रणम् नाम चतुःषष्ठितमः सर्गः ॥४-६४॥"
]