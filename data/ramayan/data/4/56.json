[
  "अथ श्रीमद्वाल्मीकीयरामायणे किष्किन्धाकाण्डे संपातिप्रश्नः नाम षट्पञ्चाशः सर्गः ॥४-५६॥",
  "उपविष्टास्तु ते सर्वे यस्मिन् प्रायं गिरिस्थले ।\nहरयो गृध्रराजश्च तं देशमुपचक्रमे ॥४-५६-१॥",
  "सम्पातिर्नाम नाम्ना तु चिरजीवी विहंगमः ।\nभ्राता जटायुषः श्रीमान् विख्यातबलपौरुषः ॥४-५६-२॥",
  "कन्दरादभिनिष्क्रम्य स विन्ध्यस्य महागिरेः ।\nउपविष्टान् हरीन् दृष्ट्वा हृष्टात्मा गिरमब्रवीत् ॥४-५६-३॥",
  "विधिः किल नरं लोके विधानेनानुवर्तते ।\nयथायं विहितो भक्ष्यश्चिरान्मह्यमुपागतः ॥४-५६-४॥",
  "परम्पराणां भक्षिष्ये वानराणां मृतं मृतम् ।\nउवाचैतद् वचः पक्षी तान् निरीक्ष्य प्लवंगमान् ॥४-५६-५॥",
  "तस्य तद् वचनं श्रुत्वा भक्ष्यलुब्धस्य पक्षिणः ।\nअङ्गदः परमायस्तो हनूमन्तमथाब्रवीत् ॥४-५६-६॥",
  "पश्य सीतापदेशेन साक्षाद् वैवस्वतो यमः ।\nइमं देशमनुप्राप्तो वानराणां विपत्तये ॥४-५६-७॥",
  "रामस्य न कृतं कार्यं न कृतं राजशासनम् ।\nहरीणामियमज्ञाता विपत्तिः सहसाऽऽगता ॥४-५६-८॥",
  "वैदेह्याः प्रियकामेन कृतं कर्म जटायुषा ।\nगृध्रराजेन यत् तत्र श्रुतं वस्तदशेषतः ॥४-५६-९॥",
  "तथा सर्वाणि भूतानि तिर्यग्योनिगतान्यपि ।\nप्रियं कुर्वन्ति रामस्य त्यक्त्वा प्राणान् यथा वयम् ॥४-५६-१०॥",
  "अन्योन्यमुपकुर्वन्ति स्नेहकारुण्ययन्त्रिताः ।\nततस्तस्योपकारार्थं त्यजतात्मानमात्मना ॥४-५६-११॥",
  "प्रियं कृतं हि रामस्य धर्मज्ञेन जटायुषा ।\nराघवार्थे परिश्रान्ता वयं संत्यक्तजीविताः ॥४-५६-१२॥",
  "कान्ताराणि प्रपन्नाः स्म न च पश्याम मैथिलीम् ।\nस सुखी गृध्रराजस्तु रावणेन हतो रणे ।\nमुक्तश्च सुग्रीवभयाद् गतश्च परमां गतिम् ॥४-५६-१३॥",
  "जटायुषो विनाशेन राज्ञो दशरथस्य च ।\nहरणेन च वैदेह्याः संशयं हरयो गताः ॥४-५६-१४॥",
  "रामलक्ष्मणयोर्वासमरण्ये सह सीतया ।\nराघवस्य च बाणेन वालिनश्च तथा वधः ॥४-५६-१५॥",
  "रामकोपादशेषाणां रक्षसां च तथा वधम् ।\nकैकेय्या वरदानेन इदं च विकृतं कृतम् ॥४-५६-१६॥",
  "तदसुखमनुकीर्तितं वचो भुवि पतितांश्च निरीक्ष्य वानरान् ।\nभृशचकितमतिर्महामतिः कृपणमुदाहृतवान् स गृध्रराजः ॥४-५६-१७॥",
  "तत् तु श्रुत्वा तथा वाक्यमङ्गदस्य मुखोद्गतम् ।\nअब्रवीद् वचनं गृध्रस्तीक्ष्णतुण्डो महास्वनः ॥४-५६-१८॥",
  "कोऽयं गिरा घोषयति प्राणैः प्रियतरस्य मे ।\nजटायुषो वधं भ्रातुः कम्पयन्निव मे मनः ॥४-५६-१९॥",
  "कथमासीज्जनस्थाने युद्धं राक्षसगृध्रयोः ।\nनामधेयमिदं भ्रातुश्चिरस्याद्य मया श्रुतम् ॥४-५६-२०॥",
  "इच्छेयं गिरिदुर्गाच्च भवद्भिरवतारितुम् ।\nयवीयसो गुणज्ञस्य श्लाघनीयस्य विक्रमैः ॥४-५६-२१॥",
  "अतिदीर्घस्य कालस्य परितुष्टोऽस्मि कीर्तनात् ।\nतदिच्छेयमहं श्रोतुं विनाशं वानरर्षभाः ॥४-५६-२२॥",
  "भ्रातुर्जटायुषस्तस्य जनस्थाननिवासिनः ।\nतस्यैव च मम भ्रातुः सखा दशरथः कथम् ॥४-५६-२३॥",
  "यस्य रामः प्रियः पुत्रो ज्येष्ठो गुरुजनप्रियः ।\nसूर्यांशुदग्धपक्षत्वान्न शक्नोमि विसर्पितुम् ।\nइच्छेयं पर्वतादस्मादवतर्तुमरिंदमाः ॥४-५६-२४॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे संपातिप्रश्नः नाम षट्पञ्चाशः सर्गः ॥४-५६॥"
]