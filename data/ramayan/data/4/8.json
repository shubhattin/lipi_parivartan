[
  "श्रीमद्वाल्मीकीयरामायणे किष्किन्धाकाण्डे वालिवधप्रतिज्ञा नाम अष्टमः सर्गः ॥४-८॥",
  "परितुष्टस्तु सुग्रीवस्तेन वाक्येन हर्षितः ।\nलक्ष्मणस्याग्रजं शूरमिदं वचनमब्रवीत् ॥४-८-१॥",
  "सर्वथाहमनुग्राह्यो देवतानां न संशयः ।\nउपपन्नो गुणोपेतः सखा यस्य भवान् मम ॥४-८-२॥",
  "शक्यं खलु भवेद् राम सहायेन त्वयानघ ।\nसुरराज्यमपि प्राप्तुं स्वराज्यं किमुत प्रभो ॥४-८-३॥",
  "सोऽहं सभाज्यो बन्धूनां सुहृदां चैव राघव ।\nयस्याग्निसाक्षिकं मित्रं लब्धं राघववंशजम् ॥४-८-४॥",
  "अहमप्यनुरूपस्ते वयस्यो ज्ञास्यसे शनैः ।\nन तु वक्तुं समर्थोऽहं त्वयि आत्मगतान् गुणान् ॥४-८-५॥",
  "महात्मनां तु भूयिष्ठं त्वद्विधानां कृतात्मनाम् ।\nनिश्चला भवति प्रीतिर्धैर्यमात्मवतां वर ॥४-८-६॥",
  "रजतं वा सुवर्णं वा शुभान्याभरणानि च ।\nअविभक्तानि साधूनामवगच्छन्ति साधवः ॥४-८-७॥",
  "आढ्योवापि दरिद्रो वा दुःखितः सुखितोऽपि वा ।\nनिर्दोषश्च सदोषश्च वयस्यः परमा गतिः ॥४-८-८॥",
  "धनत्यागः सुखत्यागो देशत्यागोऽपि वानघ ।\nवयस्यार्थे प्रवर्तन्ते स्नेहं दृष्ट्वा तथाविधम् ॥४-८-९॥",
  "तत् तथेत्यब्रवीद् रामः सुग्रीवं प्रियवादिनम् ।\nलक्ष्मणस्याग्रतो लक्ष्म्या वासवस्येव धीमतः ॥४-८-१०॥",
  "ततो रामं स्थितं दृष्ट्वा लक्ष्मणं च महाबलम् ।\nसुग्रीवः सर्वतश्चक्षुर्वने लोलमपातयत् ॥४-८-११॥",
  "स ददर्श ततः सालमविदूरे हरीश्वरः ।\nसुपुष्पमीषत्पत्राढ्यं भ्रमरैरुपशोभितम् ॥४-८-१२॥",
  "तस्यैकां पर्णबहुलां शाखां भङ्क्त्वा सुशोभिताम् ।\nरामस्यास्तीर्य सुग्रीवो निषसाद सराघवः ॥४-८-१३॥",
  "तावासीनौ ततो दृष्ट्वा हनूमानपि लक्ष्मणम् ।\nशालशाखां समुत्पाट्य विनीतमुपवेशयत् ॥४-८-१४॥",
  "सुखोपविष्टं रामं तु प्रसन्नमुदधिं यथा ।\nसालपुष्पावसंकीर्णे तस्मिन् गिरिवरोत्तमे ॥४-८-१५॥",
  "ततः प्रहृष्टः सुग्रीवः श्लक्ष्णया शुभया गिरा ।\nउवाच प्रणयाद् रामं हर्षव्याकुलिताक्षरम् ॥४-८-१६॥",
  "अहं विनिकृतो भ्रात्रा चराम्येष भयार्दितः ।\nऋष्यमूकं गिरिवरं हृतभार्यः सुदुःखितः ॥४-८-१७॥",
  "सोऽहं त्रस्तो भये मग्नो वने सम्भ्रान्तचेतनः ।\nवालिना निकृतो भ्रात्रा कृतवैरश्च राघव ॥४-८-१८॥",
  "वालिनो मे भयार्तस्य सर्वलोकाभयंकर ।\nममापि त्वमनाथस्य प्रसादं कर्तुमर्हसि ॥४-८-१९॥",
  "एवमुक्तस्तु तेजस्वी धर्मज्ञो धर्मवत्सलः ।\nप्रत्युवाच स काकुत्स्थः सुग्रीवं प्रहसन्निव ॥४-८-२०॥",
  "उपकारफलं मित्रमपकारोऽरिलक्षणम् ।\nअद्यैव तं वधिष्यामि तव भार्यापहारिणम् ॥४-८-२१॥",
  "इमे हि मे महाभाग पत्रिणस्तिग्मतेजसः ।\nकार्तिकेयवनोद्भूताः शरा हेमविभूषिताः ॥४-८-२२॥",
  "कङ्कपत्रपरिच्छन्ना महेन्द्राशनिसंनिभाः ।\nसुपर्वाणः सुतीक्ष्णाग्राः सरोषा भुजगा इव ॥४-८-२३॥",
  "वालिसंज्ञममित्रं ते भ्रातरं कृतकिल्बिषम् ।\nशरैर्विनिहतं पश्य विकीर्णमिव पर्वतम् ॥४-८-२४॥",
  "राघवस्य वचः श्रुत्वा सुग्रीवो वाहिनीपतिः ।\nप्रहर्षमतुलं लेभे साधु साध्विति चाब्रवीत् ॥४-८-२५॥",
  "राम शोकाभिभूतोऽहं शोकार्तानां भवान् गतिः ।\nवयस्य इति कृत्वा हि त्वय्यहं परिदेवये ॥४-८-२६॥",
  "त्वं हि पाणिप्रदानेन वयस्यो मेऽग्निसाक्षिकम् ।\nकृतः प्राणैर्बहुमतः सत्येन च शपाम्यहम् ॥४-८-२७॥",
  "वयस्य इति कृत्वा च विस्रब्धः प्रवदाम्यहम् ।\nदुःखमन्तर्गतं तन्मे मनो हरति नित्यशः ॥४-८-२८॥",
  "एतावदुक्त्वा वचनं बाष्पदूषितलोचनः ।\nबाष्पदूषितया वाचा नोच्चैः शक्नोति भाषितुम् ॥४-८-२९॥",
  "बाष्पवेगं तु सहसा नदीवेगमिवागतम् ।\nधारयामास धैर्येण सुग्रीवो रामसंनिधौ ॥४-८-३०॥",
  "स निगृह्य तु तं बाष्पं प्रमृज्य नयने शुभे ।\nविनिःश्वस्य च तेजस्वी राघवं पुनरूचिवान् ॥४-८-३१॥",
  "पुराहं वालिना राम राज्यात् स्वादवरोपितः ।\nपरुषाणि च संश्राव्य निर्धूतोऽस्मि बलीयसा ॥४-८-३२॥",
  "हृता भार्या च मे तेन प्राणेभ्योऽपि गरीयसी ।\nसुहृदश्च मदीया ये संयता बन्धनेषु ते ॥४-८-३३॥",
  "यत्नवांश्च स दुष्टात्मा मद्विनाशाय राघव ।\nबहुशस्तप्रयुक्ताश्च वानरा निहता मया ॥४-८-३४॥",
  "शङ्कया त्वेतयाहं च दृष्ट्वा त्वामपि राघव ।\nनोपसर्पाम्यहं भीतो भये सर्वे हि बिभ्यति ॥४-८-३५॥",
  "केवलं हि सहाया मे हनुमत्प्रमुखास्त्विमे ।\nअतोऽहं धारयाम्यद्य प्राणान् कृच्छ्रगतोऽपि सन् ॥४-८-३६॥",
  "एते हि कपयः स्निग्धा मां रक्षन्ति समन्ततः ।\nसह गच्छन्ति गन्तव्ये नित्यं तिष्ठन्ति चास्थिते ॥४-८-३७॥",
  "संक्षेपस्त्वेष मे राम किमुक्त्वा विस्तरं हि ते ।\nस मे ज्येष्ठो रिपुर्भ्राता वाली विश्रुतपौरुषः ॥४-८-३८॥",
  "तद्विनाशेऽपि मे दुःखं प्रमृष्टं स्यादनन्तरम् ।\nसुखं मे जीवितं चैव तद्विनाशनिबन्धनम् ॥४-८-३९॥",
  "एष मे राम शोकान्तः शोकार्तेन निवेदितः ।\nदुःखितः सुखितो वापि सख्युर्नित्यं सखा गतिः ॥४-८-४०॥",
  "श्रुत्वैतच्च वचो रामः सुग्रीवमिदमब्रवीत् ।\nकिं निमित्तमभूद् वैरं श्रोतुमिच्छामि तत्त्वतः ॥४-८-४१॥",
  "सुखं हि कारणं श्रुत्वा वैरस्य तव वानर ।\nआनन्तर्याद् विधास्यामि सम्प्रधार्य बलाबलम् ॥४-८-४२॥",
  "बलवान् हि ममामर्षः श्रुत्वा त्वामवमानितम् ।\nवर्धते हृदयोत्कम्पी प्रावृड्वेग इवाम्भसः ॥४-८-४३॥",
  "हृष्टः कथय विस्रब्धो यावदारोप्यते धनुः ।\nसृष्टश्च हि मया बाणो निरस्तश्च रिपुस्तव ॥४-८-४४॥",
  "एवमुक्तस्तु सुग्रीवः काकुत्स्थेन महात्मना ।\nप्रहर्षमतुलं लेभे चतुर्भिः सह वानरैः ॥४-८-४५॥",
  "ततः प्रहृष्टवदनः सुग्रीवो लक्ष्मणाग्रजे ।\nवैरस्य कारणं तत्त्वमाख्यातुमुपचक्रमे ॥४-८-४६॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे अष्टमः सर्गः ॥४-८॥"
]