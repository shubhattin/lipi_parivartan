[
  "श्रीमद्वाल्मीकीयरामायणे किष्किन्धाकाण्डे हनुमत्प्रेषणम् नाम तृतीयः सर्गः ॥४-३॥",
  "वचो विज्ञाय हनुमान् सुग्रीवस्य महात्मनः ।\nपर्वतादृष्यमूकात् तु पुप्लुवे यत्र राघवौ ॥४-३-१॥",
  "कपिरूपं परित्यज्य हनुमान् मारुतात्मजः ।\nभिक्षुरूपं ततो भेजे शठबुद्धितया कपिः ॥४-३-२॥",
  "ततश्च हनुमान् वाचा श्लक्ष्णया सुमनोज्ञया ।\nविनीतवदुपागम्य राघवौ प्रणिपत्य च ॥४-३-३॥",
  "आबभाषे च तौ वीरौ यथावत् प्रशशंस च ।\nसम्पूज्य विधिवद् वीरौ हनुमान् वानरोत्तमः ॥४-३-४॥",
  "उवाच कामतो वाक्यं मृदु सत्यपराक्रमौ ।\nराजर्षिदेवप्रतिमौ तापसौ संशितव्रतौ ॥४-३-५॥",
  "देशं कथमिमं प्राप्तौ भवन्तौ वरवर्णिनौ ।\nत्रासयन्तौ मृगगणानन्यांश्च वनचारिणः ॥४-३-६॥",
  "पम्पातीररुहान् वृक्षान् वीक्षमाणौ समन्ततः ।\nइमां नदीं शुभजलां शोभयन्तौ तरस्विनौ ॥४-३-७॥",
  "धैर्यवन्तौ सुवर्णाभौ कौ युवां चीरवाससौ ।\nनिःश्वसन्तौ वरभुजौ पीडयन्ताविमाः प्रजाः ॥४-३-८॥",
  "सिंहविप्रेक्षितौ वीरौ महाबलपराक्रमौ ।\nशक्रचापनिभे चापे गृहीत्वा शत्रुनाशनौ ॥४-३-९॥",
  "श्रीमन्तौ रूपसम्पन्नौ वृषभश्रेष्ठविक्रमौ ।\nहस्तिहस्तोपमभुजौ द्युतिमन्तौ नरर्षभौ ॥४-३-१०॥",
  "प्रभया पर्वतेन्द्रोऽसौ युवयोरवभासितः ।\nराज्यार्हावमरप्रख्यौ कथं देशमिहागतौ ॥४-३-११॥",
  "पद्मपत्रेक्षणौ वीरौ जटामण्डलधारिणौ ।\nअन्योन्यसदृशौ वीरौ देवलोकादिहागतौ ॥४-३-१२॥",
  "यदृच्छयेव सम्प्राप्तौ चन्द्रसूर्यौ वसुंधराम् ।\nविशालवक्षसौ वीरौ मानुषौ देवरूपिणौ ॥४-३-१३॥",
  "सिंहस्कन्धौ महोत्साहौ समदाविव गोवृषौ ।\nआयताश्च सुवृत्ताश्च बाहवः परिघोपमाः ॥४-३-१४॥",
  "सर्वभूषणभूषार्हाः किमर्थं न विभूषिताः ।\nउभौ योग्यावहं मन्ये रक्षितुं पृथिवीमिमाम् ॥४-३-१५॥",
  "ससागरवनां कृत्स्नां विन्ध्यमेरुविभूषिताम् ।\nइमे च धनुषी चित्रे श्लक्ष्णे चित्रानुलेपने ॥४-३-१६॥",
  "प्रकाशेते यथेन्द्रस्य वज्रे हेमविभूषिते ।\nसम्पूर्णाश्च शितैर्बाणैस्तूणाश्च शुभदर्शनाः ॥४-३-१७॥",
  "जीवितान्तकरैर्घोरैर्ज्वलद्भिरिव पन्नगैः ।\nमहाप्रमाणौ विपुलौ तप्तहाटकभूषणौ ॥४-३-१८॥",
  "खड्गावेतौ विराजेते निर्मुक्तभुजगाविव ।\nएवं मां परिभाषन्तं कस्माद् वै नाभिभाषतः ॥४-३-१९॥",
  "सुग्रीवो नाम धर्मात्मा कश्चिद् वानरपुङ्गवः ।\nवीरो विनिकृतो भ्रात्रा जगद्भ्रमति दुःखितः ॥४-३-२०॥",
  "प्राप्तोऽहं प्रेषितस्तेन सुग्रीवेण महात्मना ।\nराज्ञा वानरमुख्यानां हनुमान् नाम वानरः ॥४-३-२१॥",
  "युवाभ्यां स हि धर्मात्मा सुग्रीवः सख्यमिच्छति ।\nतस्य मां सचिवं वित्तं वानरं पवनात्मजम् ॥४-३-२२॥",
  "भिक्षुरूपप्रतिच्छन्नं सुग्रीवप्रियकारणात् ।\nऋष्यमूकादिह प्राप्तं कामगं कामचारिणम् ॥४-३-२३॥",
  "एवमुक्त्वा तु हनुमांस्तौ वीरौ रामलक्ष्मणौ ।\nवाक्यज्ञो वाक्यकुशलः पुनर्नोवाच किंचन ॥४-३-२४॥",
  "एतच्छ्रुत्वा वचस्तस्य रामो लक्ष्मणमब्रवीत् ।\nप्रहृष्टवदनः श्रीमान् भ्रातरं पार्श्वतः स्थितम् ॥४-३-२५॥",
  "सचिवोऽयं कपीन्द्रस्य सुग्रीवस्य महात्मनः ।\nतमेव कांक्षमाणस्य ममान्तिकमिहागतः ॥४-३-२६॥",
  "तमभ्यभाष सौमित्रे सुग्रीवसचिवं कपिम् ।\nवाक्यज्ञं मधुरैर्वाक्यैः स्नेहयुक्तमरिंदमम् ॥४-३-२७॥",
  "नानृग्वेदविनीतस्य नायजुर्वेदधारिणः ।\nनासामवेदविदुषः शक्यमेवं विभाषितुम् ॥४-३-२८॥",
  "नूनं व्याकरणं कृत्स्नमनेन बहुधा श्रुतम् ।\nबहु व्याहरतानेन न किंचिदपशब्दितम् ॥४-३-२९॥",
  "न मुखे नेत्रयोश्चापि ललाटे च भ्रुवोस्तथा ।\nअन्येष्वपि च सर्वेषु दोषः संविदितः क्वचित् ॥४-३-३०॥",
  "अविस्तरमसंदिग्धमविलम्बितमव्यथम् ।\nउरःस्थं कण्ठगं वाक्यं वर्तते मध्यमस्वरम् ॥४-३-३१॥",
  "संस्कारक्रमसम्पन्नामद्भुतामविलम्बिताम् ।\nउच्चारयति कल्याणीं वाचं हृदयहर्षिणीम् ॥४-३-३२॥",
  "अनया चित्रया वाचा त्रिस्थानव्यञ्जनस्थया ।\nकस्य नाराध्यते चित्तमुद्यतासेररेरपि ॥४-३-३३॥",
  "एवंविधो यस्य दूतो न भवेत् पार्थिवस्य तु ।\nसिद्ध्यन्ति हि कथं तस्य कार्याणां गतयोऽनघ ॥४-३-३४॥",
  "एवंगुणगणैर्युक्ता यस्य स्युः कार्यसाधकाः ।\nतस्य सिद्ध्यन्ति सर्वेऽर्था दूतवाक्यप्रचोदिताः ॥४-३-३५॥",
  "एवमुक्तस्तु सौमित्रिः सुग्रीवसचिवं कपिम् ।\nअभ्यभाषत वाक्यज्ञो वाक्यज्ञं पवनात्मजम् ॥४-३-३६॥",
  "विदिता नौ गुणा विद्वन् सुग्रीवस्य महात्मनः ।\nतमेव चावां मार्गावः सुग्रीवं प्लवगेश्वरम् ॥४-३-३७॥",
  "यथा ब्रवीषि हनुमन् सुग्रीववचनादिह ।\nतत् तथा हि करिष्यावो वचनात् तव सत्तम ॥४-३-३८॥",
  "तत् तस्य वाक्यं निपुणं निशम्य प्रहृष्टरूपः पवनात्मजः कपिः ।\nमनः समाधाय जयोपपत्तौ सख्यं तदा कर्तुमियेष ताभ्याम् ॥४-३-३९॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे तृतीयः सर्गः ॥४-३॥"
]