[
  "श्रीमद्वाल्मीकीयरामायणे किष्किन्धाकाण्डे रजतपर्वतविचयः नाम एकोनपञ्चाशः सर्गः ॥४-४९॥",
  "अथाङ्गदस्तदा सर्वान् वानरानिदमब्रवीत् ।\nपरिश्रान्तो महाप्राज्ञः समाश्वास्य शनैर्वचः ॥४-४९-१॥",
  "वनानि गिरयो नद्यो दुर्गाणि गहनानि च ।\nदरी गिरिगुहाश्चैव विचिताः सर्वमन्ततः ॥४-४९-२॥",
  "तत्र तत्र सहास्माभिर्जानकी न च दृश्यते ।\nतथा रक्षोऽपहर्ता च सीतायाश्चैव दुष्कृती ॥४-४९-३॥",
  "कालश्च नो महान् यातः सुग्रीवश्चोग्रशासनः ।\nतस्माद् भवन्तः सहिता विचिन्वन्तु समन्ततः ॥४-४९-४॥",
  "विहाय तन्द्रीं शोकं च निद्रां चैव समुत्थिताम् ।\nविचिनुध्वं तथा सीतां पश्यामो जनकात्मजाम् ॥४-४९-५॥",
  "अनिर्वेदं च दाक्ष्यं च मनसश्चापराजयम् ।\nकार्यसिद्धिकराण्याहुस्तस्मादेतद् ब्रवीम्यहम् ॥४-४९-६॥",
  "अद्यापीदं वनं दुर्गं विचिन्वन्तु वनौकसः ।\nखेदं त्यक्त्वा पुनः सर्वं वनमेव विचिन्वताम् ॥४-४९-७॥",
  "अवश्यं कुर्वतां तस्य दृश्यते कर्मणः फलम् ।\nपरं निर्वेदमागम्य नहि नोन्मीलनं क्षमम् ॥४-४९-८॥",
  "सुग्रीवः क्रोधनो राजा तीक्ष्णदण्डश्च वानराः ।\nभेतव्यं तस्य सततं रामस्य च महात्मनः ॥४-४९-९॥",
  "हितार्थमेतदुक्तं वः क्रियतां यदि रोचते ।\nउच्यतां हि क्षमं यत् तत् सर्वेषामेव वानराः ॥४-४९-१०॥",
  "अङ्गदस्य वचः श्रुत्वा वचनं गन्धमादनः ।\nउवाच व्यक्तया वाचा पिपासाश्रमखिन्नया ॥४-४९-११॥",
  "सदृशं खलु वो वाक्यमङ्गदो यदुवाच ह ।\nहितं चैवानुकूलं च क्रियतामस्य भाषितम् ॥४-४९-१२॥",
  "पुनर्मार्गामहे शैलान् कन्दरांश्च शिलांस्तथा ।\nकाननानि च शून्यानि गिरिप्रस्रवणानि च ॥४-४९-१३॥",
  "यथोद्दिष्टानि सर्वाणि सुग्रीवेण महात्मना ।\nविचिन्वन्तु वनं सर्वे गिरिदुर्गाणि संगताः ॥४-४९-१४॥",
  "ततः समुत्थाय पुनर्वानरास्ते महाबलाः ।\nविन्ध्यकाननसंकीर्णां विचेरुर्दक्षिणां दिशम् ॥४-४९-१५॥",
  "ते शारदाभ्रप्रतिमं श्रीमद्रजतपर्वतम् ।\nशृङ्गवन्तं दरीवन्तमधिरुह्य च वानराः ॥४-४९-१६॥",
  "तत्र लोध्रवनं रम्यं सप्तपर्णवनानि च ।\nविचिन्वन्तो हरिवराः सीतादर्शनकांक्षिणः ॥४-४९-१७॥",
  "तस्याग्रमधिरूढास्ते श्रान्ता विपुलविक्रमाः ।\nन पश्यन्ति स्म वैदेहीं रामस्य महिषीं प्रियाम् ॥४-४९-१८॥",
  "ते तु दृष्टिगतं दृष्ट्वा तं शैलं बहुकन्दरम् ।\nअध्यारोहन्त हरयो वीक्षमाणाः समन्ततः ॥४-४९-१९॥",
  "अवरुह्य ततो भूमिं श्रान्ता विगतचेतसः ।\nस्थिता मुहूर्तं तत्राथ वृक्षमूलमुपाश्रिताः ॥४-४९-२०॥",
  "ते मुहूर्तं समाश्वस्ताः किंचिद्भग्नपरिश्रमाः ।\nपुनरेवोद्यताः कृत्स्नां मार्गितुं दक्षिणां दिशम् ॥४-४९-२१॥",
  "हनुमत्प्रमुखास्तावत् प्रस्थिताः प्लवगर्षभाः ।\nविन्ध्यमेवादितः कृत्वा विचेरुश्च समन्ततः ॥४-४९-२२॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे एकोनपञ्चाशः सर्गः ॥४-४९॥"
]