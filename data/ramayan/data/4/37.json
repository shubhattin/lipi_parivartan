[
  "श्रीमद्वाल्मीकीयरामायणे किष्किन्धाकाण्डे कपिसेनासमानयनम् नाम सप्तत्रिंशः सर्गः ॥४-३७॥",
  "एवमुक्तस्तु सुग्रीवो लक्ष्मणेन महात्मना ।\nहनूमन्तं स्थितं पार्श्वे वचनं चेदमब्रवीत् ॥४-३७-१॥",
  "महेन्द्रहिमवद्विन्ध्यकैलासशिखरेषु च ।\nमन्दरे पाण्डुशिखरे पञ्चशैलेषु ये स्थिताः ॥४-३७-२॥",
  "तरुणादित्यवर्णेषु भ्राजमानेषु नित्यशः ।\nपर्वतेषु समुद्रान्ते पश्चिमस्यां तु ये दिशि ॥४-३७-३॥",
  "आदित्यभवने चैव गिरौ संध्याभ्रसंनिभे ।\nपद्माचलवनं भीमाः संश्रिता हरिपुंगवाः ॥४-३७-४॥",
  "अञ्जनाम्बुदसंकाशाः कुञ्जरेन्द्रमहौजसः ।\nअञ्जने पर्वते चैव ये वसन्ति प्लवंगमाः ॥४-३७-५॥",
  "महाशैलगुहावासा वानराः कनकप्रभाः ।\nमेरुपार्श्वगताश्चैव ये च धूम्रगिरिं श्रिताः ॥४-३७-६॥",
  "तरुणादित्यवर्णाश्च पर्वते ये महारुणे ।\nपिबन्तो मधु मैरेयं भीमवेगाः प्लवंगमाः ॥४-३७-७॥",
  "वनेषु च सुरम्येषु सुगन्धिषु महत्सु च ।\nतापसाश्रमरम्येषु वनान्तेषु समन्ततः ॥४-३७-८॥",
  "तांस्तांस्त्वमानय क्षिप्रं पृथिव्यां सर्ववानरान् ।\nसामदानादिभिः कल्पैर्वानरैर्वेगवत्तरैः ॥४-३७-९॥",
  "प्रेषिताः प्रथमं ये च मयाऽऽज्ञाता महाजवाः ।\nत्वरणार्थं तु भूयस्त्वं सम्प्रेषय हरीश्वरान् ॥४-३७-१०॥",
  "ये प्रसक्ताश्च कामेषु दीर्घसूत्राश्च वानराः ।\nइहानयस्व तान् शीघ्रं सर्वानेव कपीश्वरान् ॥४-३७-११॥",
  "अहोभिर्दशभिर्ये च नागच्छन्ति ममाज्ञया ।\nहन्तव्यास्ते दुरात्मानो राजशासनदूषकाः ॥४-३७-१२॥",
  "शतान्यथ सहस्राणि कोट्यश्च मम शासनात् ।\nप्रयान्तु कपिसिंहानां निदेशे मम ये स्थिताः ॥४-३७-१३॥",
  "मेघपर्वतसंकाशाश्छादयन्त इवाम्बरम् ।\nघोररूपाः कपिश्रेष्ठा यान्तु मच्छासनादितः ॥४-३७-१४॥",
  "ते गतिज्ञा गतिं गत्वा पृथिव्यां सर्ववानराः ।\nआनयन्तु हरीन् सर्वांस्त्वरिताः शासनान्मम ॥४-३७-१५॥",
  "तस्य वानरराजस्य श्रुत्वा वायुसुतो वचः ।\nदिक्षु सर्वासु विक्रान्तान् प्रेषयामास वानरान् ॥४-३७-१६॥",
  "ते पदं विष्णुविक्रान्तं पतत्त्रिज्योतिरध्वगाः ।\nप्रयाताः प्रहिता राज्ञा हरयस्तु क्षणेन वै ॥४-३७-१७॥",
  "ते समुद्रेषु गिरिषु वनेषु च सरस्सु च ।\nवानरा वानरान् सर्वान् रामहेतोरचोदयन् ॥४-३७-१८॥",
  "मृत्युकालोपमस्याज्ञां राजराजस्य वानराः ।\nसुग्रीवस्याययुः श्रुत्वा सुग्रीवभयशङ्किताः ॥४-३७-१९॥",
  "ततस्तेऽञ्जनसंकाशा गिरेस्तस्मान्महाबलाः ।\nतिस्रः कोट्यः प्लवंगानां निर्ययुर्यत्र राघवः ॥४-३७-२०॥",
  "अस्तं गच्छति यत्रार्कस्तस्मिन् गिरिवरे रताः ।\nसंतप्तहेमवर्णाभास्तस्मात् कोट्यो दश च्युताः ॥४-३७-२१॥",
  "कैलासशिखरेभ्यश्च सिंहकेसरवर्चसाम् ।\nततः कोटिसहस्राणि वानराणां समागमन् ॥४-३७-२२॥",
  "फलमूलेन जीवन्तो हिमवन्तमुपाश्रिताः ।\nतेषां कोटिसहस्राणां सहस्रं समवर्तत ॥४-३७-२३॥",
  "अङ्गारकसमानानां भीमानां भीमकर्मणाम् ।\nविन्ध्याद् वानरकोटीनां सहस्राण्यपतन् द्रुतम् ॥४-३७-२४॥",
  "क्षीरोदवेलानिलयास्तमालवनवासिनः ।\nनारिकेलाशनाश्चैव तेषां संख्या न विद्यते ॥४-३७-२५॥",
  "वनेभ्यो गह्वरेभ्यश्च सरिद्भ्यश्च महाबलाः ।\nआगच्छद् वानरी सेना पिबन्तीव दिवाकरम् ॥४-३७-२६॥",
  "ये तु त्वरयितुं याता वानराः सर्ववानरान् ।\nते वीरा हिमवच्छैले ददृशुस्तं महाद्रुमम् ॥४-३७-२७॥",
  "तस्मिन् गिरिवरे पुण्ये यज्ञो माहेश्वरः पुरा ।\nसर्वदेवमनस्तोषो बभूव सुमनोरमः ॥४-३७-२८॥",
  "अन्ननिस्यन्दजातानि मूलानि च फलानि च ।\nअमृतस्वादुकल्पानि ददृशुस्तत्र वानराः ॥४-३७-२९॥",
  "तदन्नसम्भवं दिव्यं फलमूलं मनोहरम् ।\nयः कश्चित् सकृदश्नाति मासं भवति तर्पितः ॥४-३७-३०॥",
  "तानि मूलानि दिव्यानि फलानि च फलाशनाः ।\nऔषधानि च दिव्यानि जगृहुर्हरिपुंगवाः ॥४-३७-३१॥",
  "तस्माच्च यज्ञायतनात् पुष्पाणि सुरभीणि च ।\nआनिन्युर्वानरा गत्वा सुग्रीवप्रियकारणात् ॥४-३७-३२॥",
  "ते तु सर्वे हरिवराः पृथिव्यां सर्ववानरान् ।\nसंचोदयित्वा त्वरितं यूथानां जग्मुरग्रतः ॥४-३७-३३॥",
  "ते तु तेन मुहूर्तेन कपयः शीघ्रचारिणः ।\nकिष्किन्धां त्वरया प्राप्ताः सुग्रीवो यत्र वानरः ॥४-३७-३४॥",
  "ते गृहीत्वौषधीः सर्वाः फलमूलं च वानराः ।\nतं प्रतिग्राहयामासुर्वचनं चेदमब्रुवन् ॥४-३७-३५॥",
  "सर्वे परिसृताः शैलाः सरितश्च वनानि च ।\nपृथिव्यां वानराः सर्वे शासनादुपयान्ति ते ॥४-३७-३६॥",
  "एवं श्रुत्वा ततो हृष्टः सुग्रीवः प्लवगाधिपः ।\nप्रतिजग्राह च प्रीतस्तेषां सर्वमुपायनम् ॥४-३७-३७॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे सप्तत्रिंशः सर्गः ॥४-३७॥"
]