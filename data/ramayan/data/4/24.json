[
  "श्रीमद्वाल्मीकीयरामायणे किष्किन्धाकाण्डे सुग्रीवताराश्वासनम् नाम चतुर्विंशः सर्गः ॥४-२४॥",
  "तामाशु वेगेन दुरासदेनत्वभिप्लुतां शोकमहार्णवेन ।\nपश्यंस्तदा वाल्यनुजस्तरस्वीभ्रातुर्वधेनाप्रतिमेन तेपे ॥४-२४-१॥",
  "स बाष्पपूर्णेन मुखेन पश्यन्क्षणेन निर्विण्णमना मनस्वी ।\nजगाम रामस्य शनैः समीपंभृत्यैर्वृतः सम्परिदूयमानः ॥४-२४-२॥",
  "स तं समासाद्य गृहीतचापमुदात्तमाशीविषतुल्यबाणम् ।\nयशस्विनं लक्षणलक्षिताङ्गमवस्थितं राघवमित्युवाच ॥४-२४-३॥",
  "यथा प्रतिज्ञातमिदं नरेन्द्रकृतं त्वया दृष्टफलं च कर्म ।\nममाद्य भोगेषु नरेन्द्रसूनोमनो निवृत्तं हतजीवितेन ॥४-२४-४॥",
  "अस्यां महिष्यां तु भृशं रुदत्यांपुरेऽतिविक्रोशति दुःखतप्ते ।\nहते नृपे संशयितेऽङ्गदे चन राम राज्ये रमते मनो मे ॥४-२४-५॥",
  "क्रोधादमर्षादतिविप्रधर्षाद्भ्रातुर्वधो मेऽनुमतः पुरस्तात् ।\nहते त्विदानीं हरियूथपेऽस्मिन्सुतीक्ष्णमिक्ष्वाकुवर प्रतप्स्ये ॥४-२४-६॥",
  "श्रेयोऽद्य मन्ये मम शैलमुख्येतस्मिन् हि वासश्चिरमृष्यमूके ।\nयथा तथा वर्तयतः स्ववृत्त्यानेमं निहत्य त्रिदिवस्य लाभः ॥४-२४-७॥",
  "न त्वा जिघांसामि चरेति यन्मामयं महात्मा मतिमानुवाच ।\nतस्यैव तद् राम वचोऽनुरूपमिदं वचः कर्म च मेऽनुरूपम् ॥४-२४-८॥",
  "भ्राता कथं नाम महागुणस्यभ्रातुर्वधं राम विरोचयेत ।\nराज्यस्य दुःखस्य च वीर सारंविचिन्तयन् कामपुरस्कृतोऽपि ॥४-२४-९॥",
  "वधो हि मे मतो नासीत् स्वमाहात्म्यव्यतिक्रमात् ।\nममासीद् बुद्धिदौरात्म्यात् प्राणहारी व्यतिक्रमः ॥४-२४-१०॥",
  "द्रुमशाखावभग्नोऽहं मुहूर्तं परिनिष्टनन् ।\nसान्त्वयित्वा त्वनेनोक्तो न पुनः कर्तुमर्हसि ॥४-२४-११॥",
  "भ्रातृत्वमार्यभावश्च धर्मश्चानेन रक्षितः ।\nमया क्रोधश्च कामश्च कपित्वं च प्रदर्शितम् ॥४-२४-१२॥",
  "अचिन्तनीयं परिवर्जनीयमनीप्सनीयं स्वनवेक्षणीयम् ।\nप्राप्तोऽस्मि पाप्मानमिदं वयस्यभ्रातुर्वधात् त्वाष्ट्रवधादिवेन्द्रः ॥४-२४-१३॥",
  "पाप्मानमिन्द्रस्य मही जलं चवृक्षाश्च कामं जगृहुः स्त्रियश्च ।\nको नाम पाप्मानमिमं सहेतशाखामृगस्य प्रतिपत्तुमिच्छेत् ॥४-२४-१४॥",
  "नार्हामि सम्मानमिमं प्रजानांन यौवराज्यं कुत एव राज्यम् ।\nअधर्मयुक्तं कुलनाशयुक्तमेवंविधं राघव कर्म कृत्वा ॥४-२४-१५॥",
  "पापस्य कर्तास्मि विगर्हितस्यक्षुद्रस्य लोकापकृतस्य लोके ।\nशोको महान् मामभिवर्ततेऽयंवृष्टेर्यथा निम्नमिवाम्बुवेगः ॥४-२४-१६॥",
  "सोदर्यघातापरगात्रवालःसंतापहस्ताक्षिशिरोविषाणः ।\nएनोमयो मामभिहन्ति हस्तीदृप्तो नदीकूलमिव प्रवृद्धः ॥४-२४-१७॥",
  "अंहो बतेदं नृवराविषह्यंनिवर्तते मे हृदि साधुवृत्तम् ।\nअग्नौ विवर्णं परितप्यमानंकिट्टं यथा राघव जातरूपम् ॥४-२४-१८॥",
  "महाबलानां हरियूथपानामिदं कुलं राघव मन्निमित्तम् ।\nअस्याङ्गदस्यापि च शोकतापादर्धस्थितप्राणमितीव मन्ये ॥४-२४-१९॥",
  "सुतः सुलभ्यः सुजनः सुवश्यःकुतस्तु पुत्रः सदृशोऽङ्गदेन ।\nन चापि विद्येत स वीर देशोयस्मिन् भवेत् सोदरसंनिकर्षः ॥४-२४-२०॥",
  "अद्याङ्गदो वीरवरो न जीवेज्जीवेत माता परिपालनार्थम् ।\nविना तु पुत्रं परितापदीनासा नैव जीवेदिति निश्चितं मे ॥४-२४-२१॥",
  "सोऽहं प्रवेक्ष्याम्यतिदीप्तमग्निंभ्रात्रा च पुत्रेण च सख्यमिच्छन् ।\nइमे विचेष्यन्ति हरिप्रवीराःसीतां निदेशे परिवर्तमानाः ॥४-२४-२२॥",
  "कृत्स्नं तु ते सेत्स्यति कार्यमेतन्मय्यप्यतीते मनुजेन्द्रपुत्र ।\nकुलस्य हन्तारमजीवनार्हंरामानुजानीहि कृतागसं माम् ॥४-२४-२३॥",
  "इत्येवमार्तस्य रघुप्रवीरःश्रुत्वा वचो वालिजघन्यजस्य ।\nसंजातबाष्पः परवीरहन्तारामो मुहूर्तं विमना बभूव ॥४-२४-२४॥",
  "तस्मिन् क्षणेऽभीक्ष्णमवेक्षमाणःक्षितिक्षमावान् भुवनस्य गोप्ता ।\nरामो रुदन्तीं व्यसने निमग्नांसमुत्सुकः सोऽथ ददर्श ताराम् ॥४-२४-२५॥",
  "तां चारुनेत्रां कपिसिंहनाथांपतिं समाश्लिष्य तदा शयानाम् ।\nउत्थापयामासुरदीनसत्त्वांमन्त्रिप्रधानाः कपिराजपत्नीम् ॥४-२४-२६॥",
  "सा विस्फुरन्ती परिरभ्यमाणाभर्तुः समीपादपनीयमाना ।\nददर्श रामं शरचापपाणिंस्वतेजसा सूर्यमिव ज्वलन्तम् ॥४-२४-२७॥",
  "सुसंवृतं पार्थिवलक्षणैश्चतं चारुनेत्रं मृगशावनेत्रा ।\nअदृष्टपूर्वं पुरुषप्रधानमयं स काकुत्स्थ इति प्रजज्ञे ॥४-२४-२८॥",
  "तस्येन्द्रकल्पस्य दुरासदस्यमहानुभावस्य समीपमार्या ।\nआर्तातितूर्णं व्यसनं प्रपन्नाजगाम तारा परिविह्वलन्ती ॥४-२४-२९॥",
  "तं सा समासाद्य विशुद्धसत्त्वंशोकेन सम्भ्रान्तशरीरभावा ।\nमनस्विनी वाक्यमुवाच तारारामं रणोत्कर्षणलब्धलक्ष्यम् ॥४-२४-३०॥",
  "त्वमप्रमेयश्च दुरासदश्चजितेन्द्रियश्चोत्तमधर्मकश्च ।\nअक्षीणकीर्तिश्च विचक्षणश्चक्षितिक्षमावान् क्षतजोपमाक्षः ॥४-२४-३१॥",
  "त्वमात्तबाणासनबाणपाणिर्महाबलः संहननोपपन्नः ।\nमनुष्यदेहाभ्युदयं विहायदिव्येन देहाभ्युदयेन युक्तः ॥४-२४-३२॥",
  "येनैव बाणेन हतः प्रियो मेतेनैव बाणेन हि मां जहीहि ।\nहता गमिष्यामि समीपमस्यन मां विना वीर रमेत वाली ॥४-२४-३३॥",
  "स्वर्गेऽपि पद्मामलपत्रनेत्रसमेत्य सम्प्रेक्ष्य च मामपश्यन् ।\nन ह्येष उच्चावचताम्रचूडाविचित्रवेषाप्सरसोऽभजिष्यत् ॥४-२४-३४॥",
  "स्वर्गेऽपि शोकं च विवर्णतां चमया विना प्राप्स्यति वीर वाली ।\nरम्ये नगेन्द्रस्य तटावकाशेविदेहकन्यारहितो यथा त्वम् ॥४-२४-३५॥",
  "त्वं वेत्थ तावद् वनिताविहीनःप्राप्नोति दुःखं पुरुषः कुमारः ।\nतत् त्वं प्रजानञ्जहि मां न वालीदुःखं ममादर्शनजं भजेत ॥४-२४-३६॥",
  "यच्चापि मन्येत भवान् महात्मास्त्रीघातदोषस्तु भवेन्न मह्यम् ।\nआत्मेयमस्येति हि मां जहि त्वंन स्त्रीवधः स्यान्मनुजेन्द्रपुत्र ॥४-२४-३७॥",
  "शास्त्रप्रयोगाद् विविधाश्च वेदादनन्यरूपाः पुरुषस्य दाराः ।\nदारप्रदानाद्धि न दानमन्यत्प्रदृश्यते ज्ञानवतां हि लोके ॥४-२४-३८॥",
  "त्वं चापि मां तस्य मम प्रियस्यप्रदास्यसे धर्ममवेक्ष्य वीर ।\nअनेन दानेन न लप्स्यसे त्वमधर्मयोगं मम वीर घातात् ॥४-२४-३९॥",
  "आर्तामनाथामपनीयमानामेवंगतां नार्हसि मामहन्तुम् ।\nअहं हि मातङ्गविलासगामिनाप्लवंगमानामृषभेण धीमता ।\nविना वरार्होत्तमहेममालिनाचिरं न शक्ष्यामि नरेन्द्र जीवितुम् ॥४-२४-४०॥",
  "इत्येवमुक्तस्तु विभुर्महात्मातारां समाश्वास्य हितं बभाषे ।\nमा वीरभार्ये विमतिं कुरुष्वलोको हि सर्वो विहितो विधात्रा ॥४-२४-४१॥",
  "तं चैव सर्वं सुखदुःखयोगंलोकोऽब्रवीत् तेन कृतं विधात्रा ।\nत्रयोऽपि लोका विहितं विधानंनातिक्रमन्ते वशगा हि तस्य ॥४-२४-४२॥",
  "प्रीतिं परां प्राप्स्यसि तां तथैवपुत्रश्च ते प्राप्स्यति यौवराज्यम् ।\nधात्रा विधानं विहितं तथैवन शूरपत्न्यः परिदेवयन्ति ॥४-२४-४३॥",
  "आश्वासिता तेन महात्मना तुप्रभावयुक्तेन परंतपेन ।\nसा वीरपत्नी ध्वनता मुखेनसुवेषरूपा विरराम तारा ॥४-२४-४४॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे चतुर्विंशः सर्गः ॥४-२४॥"
]