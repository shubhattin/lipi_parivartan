[
  "अथ श्रीमद्वाल्मीकीयरामायणे किष्किन्धाकाण्डे वालिबलाविष्करणम् नाम एकादशः सर्गः ॥४-११॥",
  "रामस्य वचनं श्रुत्वा हर्षपौरुषवर्धनम् ।\nसुग्रीवः पूजयांचक्रे राघवं प्रशशंस च ॥४-११-१॥",
  "असंशयं प्रज्वलितैस्तीक्ष्णैर्मर्मातिगैः शरैः ।\nत्वं दहेः कुपितो लोकान् युगान्त इव भास्करः ॥४-११-२॥",
  "वालिनः पौरुषं यत्तद् यच्च वीर्यं धृतिश्च या ।\nतन्ममैकमनाः श्रुत्वा विधत्स्व यदनन्तरम् ॥४-११-३॥",
  "समुद्रात् पश्चिमात् पूर्वं दक्षिणादपि चोत्तरम् ।\nक्रामत्यनुदिते सूर्ये वाली व्यपगतक्लमः ॥४-११-४॥",
  "अग्राण्यारुह्य शैलानां शिखराणि महान्त्यपि ।\nऊर्ध्वमुत्पात्य तरसा प्रतिगृह्णाति वीर्यवान् ॥४-११-५॥",
  "बहवः सारवन्तश्च वनेषु विविधा द्रुमाः ।\nवालिना तरसा भग्ना बलं प्रथयताऽऽत्मनः ॥४-११-६॥",
  "महिषो दुन्दुभिर्नाम कैलासशिखरप्रभः ।\nबलं नागसहस्रस्य धारयामास वीर्यवान् ॥४-११-७॥",
  "स वीर्योत्सेकदुष्टात्मा वरदानेन मोहितः ।\nजगाम स महाकायः समुद्रं सरितां पतिम् ॥४-११-८॥",
  "ऊर्मिमन्तमतिक्रम्य सागरं रत्नसंचयम् ।\nमम युद्धं प्रयच्छेति तमुवाच महार्णवम् ॥४-११-९॥",
  "ततः समुद्रो धर्मात्मा समुत्थाय महाबलः ।\nअब्रवीद् वचनं राजन्नसुरं कालचोदितम् ॥४-११-१०॥",
  "समर्थो नास्मि ते दातुं युद्धं युद्धविशारद ।\nश्रूयतां त्वभिधास्यामि यस्ते युद्धं प्रदास्यति ॥४-११-११॥",
  "शैलराजो महारण्ये तपस्विशरणं परम् ।\nशंकरश्वशुरो नाम्ना हिमवानिति विश्रुतः ॥४-११-१२॥",
  "महाप्रस्रवणोपेतो बहुकन्दरनिर्झरः ।\nस समर्थस्तव प्रीतिमतुलां कर्तुमर्हति ॥४-११-१३॥",
  "तं भीतमिति विज्ञाय समुद्रमसुरोत्तमः ।\nहिमवद्वनमागम्य शरश्चापादिव च्युतः ॥४-११-१४॥",
  "ततस्तस्य गिरेः श्वेता गजेन्द्रप्रतिमाः शिलाः ।\nचिक्षेप बहुधा भूमौ दुन्दुभिर्विननाद च ॥४-११-१५॥",
  "ततः श्वेताम्बुदाकारः सौम्यः प्रीतिकराकृतिः ।\nहिमवानब्रवीद् वाक्यं स्व एव शिखरे स्थितः ॥४-११-१६॥",
  "क्लेष्टुमर्हसि मां न त्वं दुन्दुभे धर्मवत्सल ।\nरणकर्मस्वकुशलस्तपस्विशरणो ह्यहम् ॥४-११-१७॥",
  "तस्य तद् वचनं श्रुत्वा गिरिराजस्य धीमतः ।\nउवाच दुन्दुभिर्वाक्यं क्रोधात् संरक्तलोचनः ॥४-११-१८॥",
  "यदि युद्धेऽसमर्थस्त्वं मद्भयाद् वा निरुद्यमः ।\nतमाचक्ष्व प्रदद्यान्मे यो हि युद्धं युयुत्सतः ॥४-११-१९॥",
  "हिमवानब्रवीद् वाक्यं श्रुत्वा वाक्यविशारदः ।\nअनुक्तपूर्वं धर्मात्मा क्रोधात् तमसुरोत्तमम् ॥४-११-२०॥",
  "वाली नाम महाप्राज्ञ शक्रपुत्रः प्रतापवान् ।\nअध्यास्ते वानरः श्रीमान् किष्किन्धामतुलप्रभाम् ॥४-११-२१॥",
  "स समर्थो महाप्राज्ञस्तव युद्धविशारदः ।\nद्वन्द्वयुद्धं स दातुं ते नमुचेरिव वासवः ॥४-११-२२॥",
  "तं शीघ्रमभिगच्छ त्वं यदि युद्धमिहेच्छसि ।\nस हि दुर्मर्षणो नित्यं शूरः समरकर्मणि ॥४-११-२३॥",
  "श्रुत्वा हिमवतो वाक्यं कोपाविष्टः स दुन्दुभिः ।\nजगाम तां पुरीं तस्य किष्किन्धां वालिनस्तदा ॥४-११-२४॥",
  "धारयन् माहिषं रूपं तीक्ष्णशृङ्गो भयावहः ।\nप्रावृषीव महामेघस्तोयपूर्णो नभस्तले ॥४-११-२५॥",
  "ततस्तु द्वारमागम्य किष्किन्धाया महाबलः ।\nननर्द कम्पयन् भूमिं दुन्दुभिर्दुन्दुभिर्यथा ॥४-११-२६॥",
  "समीपजान् द्रुमान् भञ्जन् वसुधां दारयन् खुरैः ।\nविषाणेनोल्लिखन् दर्पात् तद्द्वारं द्विरदो यथा ॥४-११-२७॥",
  "अन्तःपुरगतो वाली श्रुत्वा शब्दममर्षणः ।\nनिष्पपात सह स्त्रीभिस्ताराभिरिव चन्द्रमा ॥४-११-२८॥",
  "मितं व्यक्ताक्षरपदं तमुवाच स दुन्दुभिम् ।\nहरीणामीश्वरो वाली सर्वेषां वनचारिणाम् ॥४-११-२९॥",
  "किमर्थं नगरद्वारमिदं रुद्ध्वा विनर्दसे ।\nदुन्दुभे विदितो मेऽसि रक्ष प्राणान् महाबल ॥४-११-३०॥",
  "तस्य तद् वचनं श्रुत्वा वानरेन्द्रस्य धीमतः ।\nउवाच दुन्दुभिर्वाक्यं क्रोधात् संरक्तलोचनः ॥४-११-३१॥",
  "न त्वं स्त्रीसंनिधौ वीर वचनं वक्तुमर्हसि ।\nमम युद्धं प्रयच्छाद्य ततो ज्ञास्यामि ते बलम् ॥४-११-३२॥",
  "अथवा धारयिष्यामि क्रोधमद्य निशामिमाम् ।\nगृह्यतामुदयः स्वैरं कामभोगेषु वानर ॥४-११-३३॥",
  "दीयतां सम्प्रदानं च परिष्वज्य च वानरान् ।\nसर्वशाखामृगेन्द्रस्त्वं संसादय सुहृज्जनम् ॥४-११-३४॥",
  "सुदृष्टां कुरु किष्किन्धां कुरुष्वात्मसमं पुरे ।\nक्रीडस्व च समं स्त्रीभिरहं ते दर्पशासनः ॥४-११-३५॥",
  "यो हि मत्तं प्रमत्तं वा भग्नं वा रहितं कृशम् ।\nहन्यात् स भ्रूणहा लोके त्वद्विधं मदमोहितम् ॥४-११-३६॥",
  "स प्रहस्याब्रवीन्मन्दं क्रोधात् तमसुरेश्वरम् ।\nविसृज्य ताः स्त्रियः सर्वास्ताराप्रभृतिकास्तदा ॥४-११-३७॥",
  "मत्तोऽयमिति मा मंस्था यद्यभीतोऽसि संयुगे ।\nमदोऽयं सम्प्रहारेऽस्मिन् वीरपानं समर्थ्यताम् ॥४-११-३८॥",
  "तमेवमुक्त्वा संक्रुद्धो मालामुत्क्षिप्य काञ्चनीम् ।\nपित्रा दत्तां महेन्द्रेण युद्धाय व्यवतिष्ठत ॥४-११-३९॥",
  "विषाणयोर्गृहीत्वा तं दुन्दुभिं गिरिसंनिभम् ।\nआविध्यत तथा वाली विनदन् कपिकुञ्जरः ॥४-११-४०॥",
  "बलाद् व्यापादयांचक्रे ननर्द च महास्वनम् ।\nश्रोत्राभ्यामथ रक्तं तु तस्य सुस्राव पात्यतः ॥४-११-४१॥",
  "तयोस्तु क्रोधसंरम्भात् परस्परजयैषिणोः ।\nयुद्धं समभवद् घोरं दुन्दुभेर्वालिनस्तथा ॥४-११-४२॥",
  "अयुध्यत तदा वाली शक्रतुल्यपराक्रमः ।\nमुष्टिभिर्जानुभिः पद्भिः शिलाभिः पादपैस्तथा ॥४-११-४३॥",
  "परस्परं घ्नतोस्तत्र वानरासुरयोस्तदा ।\nआसीद्धीनोऽसुरो युद्धे शक्रसूनुर्व्यवर्धत ॥४-११-४४॥",
  "तं तु दुन्दुभिमुद्यम्य धरण्यामभ्यपातयत् ।\nयुद्धे प्राणहरे तस्मिन्निष्पिष्टो दुन्दुभिस्तदा ॥४-११-४५॥",
  "स्रोतोभ्यो बहु रक्तं तु तस्य सुस्राव पात्यतः ।\nपपात च महाबाहुः क्षितौ पञ्चत्वमागतः ॥४-११-४६॥",
  "तं तोलयित्वा बाहुभ्यां गतसत्त्वमचेतनम् ।\nचिक्षेप वेगवान् वाली वेगेनैकेन योजनम् ॥४-११-४७॥",
  "तस्य वेगप्रविद्धस्य वक्त्रात् क्षतजबिन्दवः ।\nप्रपेतुर्मारुतोत्क्षिप्ता मतङ्गस्याश्रमं प्रति ॥४-११-४८॥",
  "तान् दृष्ट्वा पतितांस्तत्र मुनिः शोणितविप्रुषः ।\nक्रुद्धस्तस्य महाभाग चिन्तयामास को न्वयम् ॥४-११-४९॥",
  "येनाहं सहसा स्पृष्टः शोणितेन दुरात्मना ।\nकोऽयं दुरात्मा दुर्बुद्धिरकृतात्मा च बालिशः ॥४-११-५०॥",
  "इत्युक्त्वा स विनिष्क्रम्य ददृशे मुनिसत्तमः ।\nमहिषं पर्वताकारं गतासुं पतितं भुवि ॥४-११-५१॥",
  "स तु विज्ञाय तपसा वानरेण कृतं हि तत् ।\nउत्ससर्ज महाशापं क्षेप्तारं वानरं प्रति ॥४-११-५२॥",
  "इह तेनाप्रवेष्टव्यं प्रविष्टस्य वधो भवेत् ।\nवनं मत्संश्रयं येन दूषितं रुधिरस्रवैः ॥४-११-५३॥",
  "क्षिपता पादपाश्चेमे सम्भग्नाश्चासुरीं तनुम् ।\nसमन्तादाश्रमं पूर्णं योजनं मामकं यदि ॥४-११-५४॥",
  "आगमिष्यति दुर्बुद्धिर्व्यक्तं स न भविष्यति ।\nये चास्य सचिवाः केचित् संश्रिता मामकं वनम् ॥४-११-५५॥",
  "न च तैरिह वस्तव्यं श्रुत्वा यान्तु यथासुखम् ।\nतेऽपि वा यदि तिष्ठन्ति शपिष्ये तानपि ध्रुवम् ॥४-११-५६॥",
  "वनेऽस्मिन् मामके नित्यं पुत्रवत् परिरक्षिते ।\nपत्राङ्कुरविनाशाय फलमूलाभवाय च ॥४-११-५७॥",
  "दिवसश्चाद्य मर्यादा यं द्रष्टा श्वोऽस्मि वानरम् ।\nबहुवर्षसहस्राणि स वै शैलो भविष्यति ॥४-११-५८॥",
  "ततस्ते वानराः श्रुत्वा गिरं मुनिसमीरिताम् ।\nनिश्चक्रमुर्वनात् तस्मात् तान् दृष्ट्वा वालिरब्रवीत् ॥४-११-५९॥",
  "किं भवन्तः समस्ताश्च मतङ्गवनवासिनः ।\nमत्समीपमनुप्राप्ता अपि स्वस्ति वनौकसाम् ॥४-११-६०॥",
  "ततस्ते कारणं सर्वं तथा शापं च वालिनः ।\nशशंसुर्वानराः सर्वे वालिने हेममालिने ॥४-११-६१॥",
  "एतच्छ्रुत्वा तदा वाली वचनं वानरेरितम् ।\nस महर्षिं समासाद्य याचते स्म कृताञ्जलिः ॥४-११-६२॥",
  "महर्षिस्तमनादृत्य प्रविवेशाश्रमं प्रति ।\nशापधारणभीतस्तु वाली विह्वलतां गतः ॥४-११-६३॥",
  "ततः शापभयाद् भीतो ऋष्यमूकं महागिरिम् ।\nप्रवेष्टुं नेच्छति हरिर्द्रष्टुं वापि नरेश्वर ॥४-११-६४॥",
  "तस्याप्रवेशं ज्ञात्वाहमिदं राम महावनम् ।\nविचरामि सहामात्यो विषादेन विवर्जितः ॥४-११-६५॥",
  "एषोऽस्थिनिचयस्तस्य दुन्दुभेः सम्प्रकाशते ।\nवीर्योत्सेकान्निरस्तस्य गिरिकूटनिभो महान् ॥४-११-६६॥",
  "इमे च विपुलाः सालाः सप्त शाखावलम्बिनः ।\nयत्रैकं घटते वाली निष्पत्रयितुमोजसा ॥४-११-६७॥",
  "एतदस्यासमं वीर्यं मया राम प्रकाशितम् ।\nकथं तं वालिनं हन्तुं समरे शक्ष्यसे नृप ॥४-११-६८॥",
  "तथा ब्रुवाणं सुग्रीवं प्रहसँल्लक्ष्मणोऽब्रवीत् ।\nकस्मिन् कर्मणि निर्वृत्ते श्रद्दध्या वालिनो वधम् ॥४-११-६९॥",
  "तमुवाचाथ सुग्रीवः सप्त सालानिमान् पुरा ।\nएवमेकैकशो वाली विव्याधाथ स चासकृत् ॥४-११-७०॥",
  "रामो निर्दारयेदेषां बाणेनैकेन च द्रुमम् ।\nवालिनं निहतं मन्ये दृष्ट्वा रामस्य विक्रमम् ॥४-११-७१॥",
  "हतस्य महिषस्यास्थि पादेनैकेन लक्ष्मण ।\nउद्यम्य प्रक्षिपेच्चापि तरसा द्वे धनुःशते ॥४-११-७२॥",
  "एवमुक्त्वा तु सुग्रीवो रामं रक्तान्तलोचनम् ।\nध्यात्वा मुहूर्तं काकुत्स्थं पुनरेव वचोऽब्रवीत् ॥४-११-७३॥",
  "शूरश्च शूरमानी च प्रख्यातबलपौरुषः ।\nबलवान् वानरो वाली संयुगेष्वपराजितः ॥४-११-७४॥",
  "दृश्यन्ते चास्य कर्माणि दुष्कराणि सुरैरपि ।\nयानि संचिन्त्य भीतोऽहमृष्यमूकमुपाश्रितः ॥४-११-७५॥",
  "तमजय्यमधृष्यं च वानरेन्द्रममर्षणम् ।\nविचिन्तयन्न मुञ्चापि ऋष्यमूकममुं त्वहम् ॥४-११-७६॥",
  "उद्विग्नः शङ्कितश्चाहं विचरामि महावने ।\nअनुरक्तैः सहामात्यैर्हनुमत्प्रमुखैर्वरैः ॥४-११-७७॥",
  "उपलब्धं च मे श्लाघ्यं सन्मित्रं मित्रवत्सल ।\nत्वामहं पुरुषव्याघ्र हिमवन्तमिवाश्रितः ॥४-११-७८॥",
  "किं तु तस्य बलज्ञोऽहं दुर्भ्रातुर्बलशालिनः ।\nअप्रत्यक्षं तु मे वीर्यं समरे तव राघव ॥४-११-७९॥",
  "न खल्वहं त्वां तुलये नावमन्ये न भीषये ।\nकर्मभिस्तस्य भीमैश्च कातर्यं जनितं मम ॥४-११-८०॥",
  "कामं राघव ते वाणी प्रमाणं धैर्यमाकृतिः ।\nसूचयन्ति परं तेजो भस्मच्छन्नमिवानलम् ॥४-११-८१॥",
  "तस्य तद् वचनं श्रुत्वा सुग्रीवस्य महात्मनः ।\nस्मितपूर्वमथो रामः प्रत्युवाच हरिं प्रति ॥४-११-८२॥",
  "यदि न प्रत्ययोऽस्मासु विक्रमे तव वानर ।\nप्रत्ययं समरे श्लाघ्यमहमुत्पादयामि ते ॥४-११-८३॥",
  "एवमुक्त्वा तु सुग्रीवं सान्त्वयँल्लक्ष्मणाग्रजः ।\nराघवो दुन्दुभेः कायं पादाङ्गुष्ठेन लीलया ॥४-११-८४॥",
  "तोलयित्वा महाबाहुश्चिक्षेप दशयोजनम् ।\nअसुरस्य तनुं शुष्कां पादाङ्गुष्ठेन वीर्यवान् ॥४-११-८५॥",
  "क्षिप्तं दृष्ट्वा ततः कायं सुग्रीवः पुनरब्रवीत् ।\nलक्ष्मणस्याग्रतो रामं तपन्तमिव भास्करम् ।\nहरीणामग्रतो वीरमिदं वचनमर्थवत् ॥४-११-८६॥",
  "आर्द्रः समांसः प्रत्यग्रः क्षिप्तः कायः पुरा सखे ।\nपरिश्रान्तेन मत्तेन भ्रात्रा मे वालिना तदा ॥४-११-८७॥",
  "लघुः सम्प्रति निर्मांसस्तृणभूतश्च राघव ।\nक्षिप्त एवं प्रहर्षेण भवता रघुनन्दन ॥४-११-८८॥",
  "नात्र शक्यं बलं ज्ञातुं तव वा तस्य वाधिकम् ।\nआर्द्रं शुष्कमिति ह्येतत् सुमहद् राघवान्तरम् ॥४-११-८९॥",
  "स एव संशयस्तात तव तस्य च यद्बलम् ।\nसालमेकं विनिर्भिद्य भवेद् व्यक्तिर्बलाबले ॥४-११-९०॥",
  "कृत्वैतत् कार्मुकं सज्यं हस्तिहस्तमिवाततम् ।\nआकर्णपूर्णमायम्य विसृजस्व महाशरम् ॥४-११-९१॥",
  "इमं हि सालं प्रहितस्त्वया शरो न संशयोऽत्रास्ति विदारयिष्यति ।\nअलं विमर्शेन मम प्रियं ध्रुवं कुरुष्व राजन् प्रतिशापितो मया ॥४-११-९२॥",
  "यथा हि तेजःसु वरः सदारविर्यथा हि शैलो हिमवान् महाद्रिषु ।\nयथा चतुष्पात्सु च केसरी वरस्तथा नराणामसि विक्रमे वरः ॥४-११-९३॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे वालिबलाविष्करणम् नाम एकादशः सर्गः ॥४-११॥"
]