[
  "श्रीमद्वाल्मीकीयरामायणे किष्किन्धाकाण्डे रामसमाश्वासनम् नाम सप्तमः सर्गः ॥४-७॥",
  "एवमुक्तस्तु सुग्रीवो रामेणार्तेन वानरः ।\nअब्रवीत् प्राञ्जलिर्वाक्यं सबाष्पं बाष्पगद्गदः ॥४-७-१॥",
  "न जाने निलयं तस्य सर्वथा पापरक्षसः ।\nसामर्थ्यं विक्रमं वापि दौष्कुलेयस्य वा कुलम् ॥४-७-२॥",
  "सत्यं तु प्रतिजानामि त्यज शोकमरिंदम ।\nकरिष्यामि तथा यत्नं यथा प्राप्स्यसि मैथिलीम् ॥४-७-३॥",
  "रावणं सगणं हत्वा परितोष्यात्मपौरुषम् ।\nतथास्मि कर्ता नचिराद् यथा प्रीतो भविष्यसि ॥४-७-४॥",
  "अलं वैक्लव्यमालम्ब्य धैर्यमात्मगतं स्मर ।\nत्वद्विधानां न सदृशमीदृशं बुद्धिलाघवम् ॥४-७-५॥",
  "मयापि व्यसनं प्राप्तं भार्याविरहजं महत् ।\nनाहमेवं हि शोचामि धैर्यं न च परित्यजे ॥४-७-६॥",
  "नाहं तामनुशोचामि प्राकृतो वानरोऽपि सन् ।\nमहात्मा च विनीतश्च किं पुनर्धृतिमान् महान् ॥४-७-७॥",
  "बाष्पमापतितं धैर्यान्निग्रहीतुं त्वमर्हसि ।\nमर्यादां सत्त्वयुक्तानां धृतिं नोत्स्रष्टुमर्हसि ॥४-७-८॥",
  "व्यसने वार्थकृच्छ्रे वा भये वा जीवितान्तगे ।\nविमृशंश्च स्वयाबुद्ध्या धृतिमान् नावसीदति ॥४-७-९॥",
  "बालिशस्तु नरो नित्यं वैक्लव्यं योऽनुवर्तते ।\nस मज्जत्यवशः शोके भाराक्रान्तेव नौर्जले ॥४-७-१०॥",
  "एषोऽञ्जलिर्मया बद्धः प्रणयात् त्वां प्रसादये ।\nपौरुषं श्रय शोकस्य नान्तरं दातुमर्हसि ॥४-७-११॥",
  "ये शोकमनुवर्तन्ते न तेषां विद्यते सुखम् ।\nतेजश्च क्षीयते तेषां न त्वं शोचितुमर्हसि ॥४-७-१२॥",
  "शोकेनाभिप्रपन्नस्य जीविते चापि संशयः ।\nस शोकं त्यज राजेन्द्र धैर्यमाश्रय केवलम् ॥४-७-१३॥",
  "हितं वयस्यभावेन ब्रूहि नोपदिशामि ते ।\nवयस्यतां पूजयन्मे न त्वं शोचितुमर्हसि ॥४-७-१४॥",
  "मधुरं सान्त्वितस्तेन सुग्रीवेण स राघवः ।\nमुखमश्रुपरिक्लिन्नं वस्त्रान्तेन प्रमार्जयत् ॥४-७-१५॥",
  "प्रकृतिस्थस्तु काकुत्स्थः सुग्रीवचनात् प्रभुः ।\nसम्परिष्वज्य सुग्रीवमिदं वचनमब्रवीत् ॥४-७-१६॥",
  "कर्तव्यं यद् वयस्येन स्निग्धेन च हितेन च ।\nअनुरूपं च युक्तं च कृतं सुग्रीव तत् त्वया ॥४-७-१७॥",
  "एष च प्रकृतिस्थोऽहमनुनीतस्त्वया सखे ।\nदुर्लभो हीदृशो बन्धुरस्मिन् काले विशेषतः ॥४-७-१८॥",
  "किं तु यत्नस्त्वया कार्यो मैथिल्याः परिमार्गणे ।\nराक्षसस्य च रौद्रस्य रावणस्य दुरात्मनः ॥४-७-१९॥",
  "मया च यदनुष्ठेयं विस्रब्धेन तदुच्यताम् ।\nवर्षास्विव च सुक्षेत्रे सर्वं सम्पद्यते तव ॥४-७-२०॥",
  "मया च यदिदं वाक्यमभिमानात् समीरितम् ।\nतत्त्वया हरिशार्दूल तत्त्वमित्युपधार्यताम् ॥४-७-२१॥",
  "अनृतं नोक्तपूर्वं मे न च वक्ष्ये कदाचन ।\nएतत्ते प्रतिजानामि सत्येनैव शपाम्यहम् ॥४-७-२२॥",
  "ततः प्रहृष्टः सुग्रीवो वानरैः सचिवैः सह ।\nराघवस्य वचः श्रुत्वा प्रतिज्ञातं विशेषतः ॥४-७-२३॥",
  "एवमेकान्तसम्पृक्तौ ततस्तौ नरवानरौ ।\nउभावन्योन्यसदृशं सुखं दुःखमभाषताम् ॥४-७-२४॥",
  "महानुभावस्य वचो निशम्यहरिर्नृपाणामधिपस्य तस्य ।\nकृतं स मेने हरिवीरमुख्यस्तदा च कार्यं हृदयेन विद्वान् ॥४-७-२५॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे सप्तमः सर्गः ॥४-७॥"
]