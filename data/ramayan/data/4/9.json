[
  "श्रीमद्वाल्मीकीयरामायणे किष्किन्धाकाण्डे वैरवृत्तान्तानुक्रमः नाम नवमः सर्गः ॥४-९॥",
  "वाली नाम मम भ्राता ज्येष्ठः शत्रुनिषूदनः ।\nपितुर्बहुमतो नित्यं मम चापि तथा पुरा ॥४-९-१॥",
  "पितर्युपरते तस्मिन् ज्येष्ठोऽयमिति मन्त्रिभिः ।\nकपीनामीश्वरो राज्ये कृतः परमसम्मतः ॥४-९-२॥",
  "राज्यं प्रशासतस्तस्य पितृपैतामहं महत् ।\nअहं सर्वेषु कालेषु प्रणतः प्रेष्यवत् स्थितः ॥४-९-३॥",
  "मायावी नाम तेजस्वी पूर्वजो दुन्दुभेः सुतः ।\nतेन तस्य महद्वैरं वालिनः स्त्रीकृतं पुरा ॥४-९-४॥",
  "स तु सुप्ते जने रात्रौ किष्किन्धाद्वारमागतः ।\nनर्दति स्म सुसंरब्धो वालिनं चाह्वयद् रणे ॥४-९-५॥",
  "प्रसुप्तस्तु मम भ्राता नर्दतो भैरवस्वनम् ।\nश्रुत्वा न ममृषे वाली निष्पपात जवात् तदा ॥४-९-६॥",
  "स तु वै निःसृतः क्रोधात् तं हन्तुमसुरोत्तमम् ।\nवार्यमाणस्ततः स्त्रीभिर्मया च प्रणतात्मना ॥४-९-७॥",
  "स तु निर्धूय सर्वान् नो निर्जगाम महाबलः ।\nततोऽहमपि सौहार्दान्निःसृतो वालिना सह ॥४-९-८॥",
  "स तु मे भ्रातरं दृष्ट्वा मां च दूरादवस्थितम् ।\nअसुरो जातसंत्रासः प्रदुद्राव तदा भृशम् ॥४-९-९॥",
  "तस्मिन् द्रवति संत्रस्ते ह्यावां द्रुततरं गतौ ।\nप्रकाशोऽपि कृतो मार्गश्चन्द्रेणोद्गच्छता तदा ॥४-९-१०॥",
  "स तृणैरावृतं दुर्गं धरण्या विवरं महत् ।\nप्रविवेशासुरो वेगादावामासाद्य विष्ठितौ ॥४-९-११॥",
  "तं प्रविष्टं रिपुं दृष्ट्वा बिलं रोषवशं गतः ।\nमामुवाच ततो वाली वचनं क्षुभितेन्द्रियः ॥४-९-१२॥",
  "इह तिष्ठाद्य सुग्रीव बिलद्वारि समाहितः ।\nयावदत्र प्रविश्याहं निहन्मि समरे रिपुम् ॥४-९-१३॥",
  "मया त्वेतद् वचः श्रुत्वा याचितः स परंतपः ।\nशापयित्वा च मां पद्भ्यां प्रविवेश बिलं ततः ॥४-९-१४॥",
  "तस्य प्रविष्टस्य बिलं साग्रः संवत्सरो गतः ।\nस्थितस्य च बिलद्वारि स कालो व्यत्यवर्तत ॥४-९-१५॥",
  "अहं तु नष्टं तं ज्ञात्वा स्नेहादागतसम्भ्रमः ।\nभ्रातरं न प्रपश्यामि पापशङ्कि च मे मनः ॥४-९-१६॥",
  "अथ दीर्घस्य कालस्य बिलात् तस्माद् विनिःसृतम् ।\nसफेनं रुधिरं दृष्ट्वा ततोऽहं भृशदुःखितः ॥४-९-१७॥",
  "नर्दतामसुराणां च ध्वनिर्मे श्रोत्रमागतः ।\nन रतस्य च संग्रामे क्रोशतोऽपि स्वनो गुरोः ॥४-९-१८॥",
  "अहं त्ववगतो बुद्ध्या चिह्नैस्तैर्भ्रातरं हतम् ।\nपिधाय च बिलद्वारं शिलया गिरिमात्रया ॥४-९-१९॥",
  "शोकार्तश्चोदकं कृत्वा किष्किन्धामागतः सखे ।\nगूहमानस्य मे तत् त्वं यत्नतो मन्त्रिभिः श्रुतम् ॥४-९-२०॥",
  "ततोऽहं तैः समागम्य समेतैरभिषेचितः ।\nराज्यं प्रशासतस्तस्य न्यायतो मम राघव ॥४-९-२१॥",
  "आजगाम रिपुं हत्वा दानवं स तु वानरः ।\nअभिषिक्तं तु मां दृष्ट्वा क्रोधात् संरक्तलोचनः ॥४-९-२२॥",
  "मदीयान् मन्त्रिणो बद्ध्वा परुषं वाक्यमब्रवीत् ।\nनिग्रहे च समर्थस्य तं पापं प्रति राघव ॥४-९-२३॥",
  "न प्रावर्तत मे बुद्धिर्भ्रातृगौरवयन्त्रिता ।\nहत्वा शत्रुं स मे भ्राता प्रविवेश पुरं तदा ॥४-९-२४॥",
  "मानयंस्तं महात्मानं यथावच्चाभिवादयम् ।\nउक्ताश्च नाशिषस्तेन प्रहृष्टेनान्तरात्मना ॥४-९-२५॥",
  "नत्वा पादावहं तस्य मुकुटेनास्पृशं प्रभो ।\nअपि वाली मम क्रोधान्न प्रसादं चकार सः ॥४-९-२६॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे नवमः सर्गः ॥४-९॥"
]