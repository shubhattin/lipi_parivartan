[
  "श्रीमद्वाल्मीकीयरामायणे किष्किन्धाकाण्डे वानरबलप्रतिष्ठा नाम पञ्चचत्वारिंशः सर्गः ॥४-४५॥",
  "सर्वांश्चाहूय सुग्रीवः प्लवगान् प्लवगर्षभः ।\nसमस्तांश्चाब्रवीद् राजा रामकार्यार्थसिद्धये ॥४-४५-१॥",
  "एवमेतद् विचेतव्यं भवद्भिर्वानरोत्तमैः ।\nतदुग्रशासनं भर्तुर्विज्ञाय हरिपुंगवाः ॥४-४५-२॥",
  "शलभा इव संछाद्य मेदिनीं सम्प्रतस्थिरे ।\nरामः प्रस्रवणे तस्मिन् न्यवसत् सहलक्ष्मणः ॥४-४५-३॥",
  "प्रतीक्षमाणस्तं मासं सीताधिगमने कृतः ।\nउत्तरां तु दिशं रम्यां गिरिराजसमावृताम् ॥४-४५-४॥",
  "प्रतस्थे सहसा वीरो हरिः शतबलिस्तदा ।\nपूर्वां दिशं प्रतिययौ विनतो हरियूथपः ॥४-४५-५॥",
  "ताराङ्गदादिसहितः प्लवगः पवनात्मजः ।\nअगस्त्याचरितामाशां दक्षिणां हरियूथपः ॥४-४५-६॥",
  "पश्चिमां च दिशं घोरां सुषेणः प्लवगेश्वरः ।\nप्रतस्थे हरिशार्दूलो दिशं वरुणपालिताम् ॥४-४५-७॥",
  "ततः सर्वा दिशो राजा चोदयित्वा यथातथम् ।\nकपिसेनापतिर्वीरो मुमोद सुखितः सुखम् ॥४-४५-८॥",
  "एवं संचोदिताः सर्वे राज्ञा वानरयूथपाः ।\nस्वां स्वां दिशमभिप्रेत्य त्वरिताः सम्प्रतस्थिरे ॥४-४५-९॥",
  "नदन्तश्चोन्नदन्तश्च गर्जन्तश्च प्लवंगमाः ।\nक्ष्वेडन्तो धावमानाश्च विनदन्तो महाबलाः ॥४-४५-१०॥",
  "एवं संचोदिताः सर्वे राज्ञा वानरयूथपाः ।\nआनयिष्यामहे सीतां हनिष्यामश्च रावणम् ॥४-४५-११॥",
  "अहमेको वधिष्यामि प्राप्तं रावणमाहवे ।\nततश्चोन्मथ्य सहसा हरिष्ये जनकात्मजाम् ॥४-४५-१२॥",
  "वेपमानां श्रमेणाद्य भवद्भिः स्थीयतामिति ।\nएक एवाहरिष्यामि पातालादपि जानकीम् ॥४-४५-१३॥",
  "विधमिष्याम्यहं वृक्षान् दारयिष्याम्यहं गिरीन् ।\nधरणीं दारयिष्यामि क्षोभयिष्यामि सागरान् ॥४-४५-१४॥",
  "अहं योजनसंख्यायाः प्लवेयं नात्र संशयः ।\nशतयोजनसंख्यायाः शतं समधिकं ह्यहम् ॥४-४५-१५॥",
  "भूतले सागरे वापि शैलेषु च वनेषु च ।\nपातालस्यापि वा मध्ये न ममाच्छिद्यते गतिः ॥४-४५-१६॥",
  "इत्येकैकस्तदा तत्र वानरा बलदर्पिताः ।\nऊचुश्च वचनं तस्य हरिराजस्य संनिधौ ॥४-४५-१७॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे पञ्चचत्वारिंशः सर्गः ॥४-४५॥"
]