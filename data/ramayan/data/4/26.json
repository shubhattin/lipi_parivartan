[
  "अथ श्रीमद्वाल्मीकीयरामायणे किष्किन्धाकाण्डे सुग्रीवाभिषेकः नाम षड्विंशः सर्गः ॥४-२६॥",
  "ततः शोकाभिसंतप्तं सुग्रीवं क्लिन्नवाससम् ।\nशाखामृगमहामात्राः परिवार्योपतस्थिरे ॥४-२६-१॥",
  "अभिगम्य महाबाहुं राममक्लिष्टकारिणम् ।\nस्थिताः प्राञ्जलयः सर्वे पितामहमिवर्षयः ॥४-२६-२॥",
  "ततः काञ्चनशैलाभस्तरुणार्कनिभाननः ।\nअब्रवीत् प्राञ्जलिर्वाक्यं हनूमान् मारुतात्मजः ॥४-२६-३॥",
  "भवत्प्रसादात् काकुत्स्थ पितृपैतामहं महत् ।\nवानराणां सुदंष्ट्राणां सम्पन्नबलशालिनाम् ॥४-२६-४॥",
  "महात्मनां सुदुष्प्रापं प्राप्तं राज्यमिदं प्रभो ।\nभवता समनुज्ञातः प्रविश्य नगरं शुभम् ॥४-२६-५॥",
  "संविधास्यति कार्याणि सर्वाणि ससुहृद्गणः ।\nस्नातोऽयं विविधैर्गन्धैरौषधैश्च यथाविधि ॥४-२६-६॥",
  "अर्चयिष्यति माल्यैश्च रत्नैश्च त्वां विशेषतः ।\nइमां गिरिगुहां रम्यामभिगन्तुं त्वमर्हसि ॥४-२६-७॥",
  "कुरुष्व स्वामिसम्बन्धं वानरान् सम्प्रहर्षय ।\nएवमुक्तो हनुमता राघवः परवीरहा ॥४-२६-८॥",
  "प्रत्युवाच हनूमन्तं बुद्धिमान् वाक्यकोविदः ।\nचतुर्दश समाः सौम्य ग्रामं वा यदि वा पुरम् ॥४-२६-९॥",
  "न प्रवेक्ष्यामि हनुमन् पितुर्निर्देशपालकः ।\nसुसमृद्धां गुहां दिव्यां सुग्रीवो वानरर्षभः ॥४-२६-१०॥",
  "प्रविष्टो विधिवद् वीरः क्षिप्रं राज्येऽभिषिच्यताम् ।\nएवमुक्त्वा हनूमन्तं रामः सुग्रीवमब्रवीत् ॥४-२६-११॥",
  "वृत्तज्ञो वृत्तसम्पन्नमुदारबलविक्रमम् ।\nइममप्यङ्गदं वीरं यौवराज्येऽभिषेचय ॥४-२६-१२॥",
  "ज्येष्ठस्य हि सुतो ज्येष्ठः सदृशो विक्रमेण च ।\nअङ्गदोऽयमदीनात्मा यौवराज्यस्य भाजनम् ॥४-२६-१३॥",
  "पूर्वोऽयं वार्षिको मासः श्रावणः सलिलागमः ।\nप्रवृत्ताः सौम्य चत्वारो मासा वार्षिक संज्ञिताः ॥४-२६-१४॥",
  "नायमुद्योगसमयः प्रविश त्वं पुरीं शुभाम् ।\nअस्मिन् वत्स्याम्यहं सौम्य पर्वते सहलक्ष्मणः ॥४-२६-१५॥",
  "इयं गिरिगुहा रम्या विशाला युक्तमारुता ।\nप्रभूतसलिला सौम्य प्रभूतकमलोत्पला ॥४-२६-१६॥",
  "कार्तिके समनुप्राप्ते त्वं रावणवधे यत ।\nएष नः समयः सौम्य प्रविश त्वं स्वमालयम् ॥४-२६-१७॥",
  "अभिषिञ्चस्व राज्ये च सुहृदः सम्प्रहर्षय ।\nइति रामाभ्यनुज्ञातः सुग्रीवो वानरर्षभः ॥४-२६-१८॥",
  "प्रविवेश पुरीं रम्यां किष्किन्धां वालिपालिताम् ।\nतं वानरसहस्राणि प्रविष्टं वानरेश्वरम् ॥४-२६-१९॥",
  "अभिवार्य प्रविष्टानि सर्वतः प्लवगेश्वरम् ।\nततः प्रकृतयः सर्वा दृष्ट्वा हरिगणेश्वरम् ॥४-२६-२०॥",
  "प्रणम्य मूर्ध्ना पतिता वसुधायं समाहिताः ।\nसुग्रीवः प्रकृतीः सर्वाः सम्भाष्योत्थाप्य वीर्यवान् ॥४-२६-२१॥",
  "भ्रातुरन्तःपुरं सौम्यं प्रविवेश महाबलः ।\nप्रविष्टं भीमविक्रान्तं सुग्रीवं वानरर्षभम् ॥४-२६-२२॥",
  "अभ्यषिञ्चन्त सुहृदः सहस्राक्षमिवामराः ।\nतस्य पाण्डुरमाजह्रुश्छत्रं हेमपरिष्कृतम् ॥४-२६-२३॥",
  "शुक्ले च वालव्यजने हेमदण्डे यशस्करे ।\nतथा रत्नानि सर्वाणि सर्वबीजौषधानि च ॥४-२६-२४॥",
  "सक्षीराणां च वृक्षाणां प्ररोहान् कुसुमानि च ।\nशुक्लानि चैव वस्त्राणि श्वेतं चैवानुलेपनम् ॥४-२६-२५॥",
  "सुगन्धीनि च माल्यानि स्थलजान्यम्बुजानि च ।\nचन्दनानि च दिव्यानि गन्धांश्च विविधान् बहून् ॥४-२६-२६॥",
  "अक्षतं जातरूपं च प्रियङ्गुं मधुसर्पिषी ।\nदधि चर्म च वैयाघ्रं परार्घ्यौ चाप्युपानहौ ॥४-२६-२७॥",
  "समालम्भनमादाय गोरोचनमनःशिलाम् ।\nआजग्मुस्तत्र मुदिता वराः कन्याश्च षोडश ॥४-२६-२८॥",
  "ततस्ते वानरश्रेष्ठमभिषेक्तुं यथाविधि ।\nरत्नैर्वस्त्रैश्च भक्ष्यैश्च तोषयित्वा द्विजर्षभान् ॥४-२६-२९॥",
  "ततः कुशपरिस्तीर्णं समिद्धं जातवेदसम् ।\nमन्त्रपूतेन हविषा हुत्वा मन्त्रविदो जनाः ॥४-२६-३०॥",
  "ततो हेमप्रतिष्ठाने वरास्तरणसंवृते ।\nप्रासादशिखरे रम्ये चित्रमाल्योपशोभिते ॥४-२६-३१॥",
  "प्राङ्मुखं विधिवन्मन्त्रैः स्थापयित्वा वरासने ।\nनदीनदेभ्यः संहृत्य तीर्थेभ्यश्च समन्ततः ॥४-२६-३२॥",
  "आहृत्य च समुद्रेभ्यः सर्वेभ्यो वानरर्षभाः ।\nअपः कनककुम्भेषु निधाय विमलं जलम् ॥४-२६-३३॥",
  "शुभैर्ऋषभशृङ्गैश्च कलशैश्चैव काञ्चनैः ।\nशास्त्रदृष्टेन विधिना महर्षिविहितेन च ॥४-२६-३४॥",
  "गजो गवाक्षो गवयः शरभो गन्धमादनः ।\nमैन्दश्च द्विविदश्चैव हनूमाञ्जाम्बवांस्तथा ॥४-२६-३५॥",
  "अभ्यषिञ्चत सुग्रीवं प्रसन्नेन सुगन्धिना ।\nसलिलेन सहस्राक्षं वसवो वासवं यथा ॥४-२६-३६॥",
  "अभिषिक्ते तु सुग्रीवे सर्वे वानरपुङ्गवाः ।\nप्रचुक्रुशुर्महात्मानो हृष्टाः शतसहस्रशः ॥४-२६-३७॥",
  "रामस्य तु वचः कुर्वन् सुग्रीवो वानरेश्वरः ।\nअङ्गदं सम्परिष्वज्य यौवराज्येऽभ्यषेचयत् ॥४-२६-३८॥",
  "अङ्गदे चाभिषिक्ते तु सानुक्रोशाः प्लवंगमाः ।\nसाधु साध्विति सुग्रीवं महात्मानो ह्यपूजयन् ॥४-२६-३९॥",
  "रामं चैव महात्मानं लक्ष्मणं च पुनः पुनः ।\nप्रीताश्च तुष्टुवुः सर्वे तादृशे तत्र वर्तिनि ॥४-२६-४०॥",
  "हृष्टपुष्टजनाकीर्णा पताकाध्वजशोभिता ।\nबभूव नगरी रम्या किष्किन्धा गिरिगह्वरे ॥४-२६-४१॥",
  "निवेद्य रामाय तदा महात्मने महाभिषेकं कपिवाहिनीपतिः ।\nरुमां च भार्यामुपलभ्य वीर्यवानवाप राज्यं त्रिदशाधिपो यथा ॥४-२६-४२॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे सुग्रीवाभिषेकः नाम षड्विंशः सर्गः ॥४-२६॥"
]