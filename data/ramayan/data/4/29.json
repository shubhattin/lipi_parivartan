[
  "श्रीमद्वाल्मीकीयरामायणे किष्किन्धाकाण्डे हनुमत्प्रतिबोधनम् नाम एकोनत्रिंशः सर्गः ॥४-२९॥",
  "समीक्ष्य विमलं व्योम गतविद्युद्बलाहकम् ।\nसारसाकुलसंघुष्टं रम्यज्योत्स्नानुलेपनम् ॥४-२९-१॥",
  "समृद्धार्थं च सुग्रीवं मन्दधर्मार्थसंग्रहम् ।\nअत्यर्थं चासतां मार्गमेकान्तगतमानसम् ॥४-२९-२॥",
  "निवृत्तकार्यं सिद्धार्थं प्रमदाभिरतं सदा ।\nप्राप्तवन्तमभिप्रेतान् सर्वानेव मनोरथान् ॥४-२९-३॥",
  "स्वां च पत्नीमभिप्रेतां तारां चापि समीप्सिताम् ।\nविहरन्तमहोरात्रं कृतार्थं विगतज्वरम् ॥४-२९-४॥",
  "क्रीडन्तमिव देवेशं गन्धर्वाप्सरसां गणैः ।\nमन्त्रिषु न्यस्तकार्यं च मन्त्रिणामनवेक्षकम् ॥४-२९-५॥",
  "उच्छिन्नराज्यसंदेहं कामवृत्तमिव स्थितम् ।\nनिश्चितार्थोऽर्थतत्त्वज्ञः कालधर्मविशेषवित् ॥४-२९-६॥",
  "प्रसाद्य वाक्यैर्विविधैर्हेतुमद्भिर्मनोरमैः ।\nवाक्यविद् वाक्यतत्त्वज्ञं हरीशं मारुतात्मजः ॥४-२९-७॥",
  "हितं तथ्यं च पथ्यं च सामधर्मार्थनीतिमत् ।\nप्रणयप्रीतिसंयुक्तं विश्वासकृतनिश्चयम् ॥४-२९-८॥",
  "हरीश्वरमुपागम्य हनूमान् वाक्यमब्रवीत् ।\nराज्यं प्राप्तं यशश्चैव कौली श्रीरभिवर्धिता ॥४-२९-९॥",
  "मित्राणां संग्रहः शेषस्तद् भवान् कर्तुमर्हति ।\nयो हि मित्रेषु कालज्ञः सततं साधु वर्तते ॥४-२९-१०॥",
  "तस्य राज्यं च कीर्तिश्च प्रतापश्चापि वर्धते ।\nयस्य कोशश्च दण्डश्च मित्राण्यात्मा च भूमिप ।\nसमान्येतानि सर्वाणि स राज्यं महदश्नुते ॥४-२९-११॥",
  "तद् भवान् वृत्तसम्पन्नः स्थितः पथि निरत्यये ।\nमित्रार्थमभिनीतार्थं यथावत् कर्तुमर्हति ॥४-२९-१२॥",
  "संत्यज्य सर्वकर्माणि मित्रार्थे यो न वर्तते ।\nसम्भ्रमाद् विकृतोत्साहः सोऽनर्थैर्नावरुध्यते ॥४-२९-१३॥",
  "यो हि कालव्यतीतेषु मित्रकार्येषु वर्तते ।\nस कृत्वा महतोऽप्यर्थान्न मित्रार्थेन युज्यते ॥४-२९-१४॥",
  "तदिदं मित्रकार्यं नः कालातीतमरिंदम ।\nक्रियतां राघवस्यैतद् वैदेह्याः परिमार्गणम् ॥४-२९-१५॥",
  "न च कालमतीतं ते निवेदयति कालवित् ।\nत्वरमाणोऽपि स प्राज्ञस्तव राजन् वशानुगः ॥४-२९-१६॥",
  "कुलस्य हेतुः स्फीतस्य दीर्घबन्धुश्च राघवः ।\nअप्रमेयप्रभावश्च स्वयं चाप्रतिमो गुणैः ॥४-२९-१७॥",
  "तस्य त्वं कुरु वै कार्यं पूर्वं तेन कृतं तव ।\nहरीश्वर कपिश्रेष्ठानाज्ञापयितुमर्हसि ॥४-२९-१८॥",
  "नहि तावद् भवेत् कालो व्यतीतश्चोदनादृते ।\nचोदितस्य हि कार्यस्य भवेत् कालव्यतिक्रमः ॥४-२९-१९॥",
  "अकर्तुरपि कार्यस्य भवान् कर्ता हरीश्वर ।\nकिं पुनः प्रतिकर्तुस्ते राज्येन च वधेन च ॥४-२९-२०॥",
  "शक्तिमानतिविक्रान्तो वानरर्क्षगणेश्वर ।\nकर्तुं दाशरथेः प्रीतिमाज्ञायां किं नु सज्जसे ॥४-२९-२१॥",
  "कामं खलु शरैः शक्तः सुरासुरमहोरगान् ।\nवशे दाशरथिः कर्तुं त्वत्प्रतिज्ञामवेक्षते ॥४-२९-२२॥",
  "प्राणत्यागाविशंकेन कृतं तेन महत् प्रियम् ।\nतस्य मार्गाम वैदेहीं पृथिव्यामपि चाम्बरे ॥४-२९-२३॥",
  "देवदानवगन्धर्वा असुराः समरुद्गणाः ।\nन च यक्षा भयं तस्य कुर्युः किमिव राक्षसाः ॥४-२९-२४॥",
  "तदेवं शक्तियुक्तस्य पूर्वं प्रतिकृतस्तथा ।\nरामस्यार्हसि पिङ्गेश कर्तुं सर्वात्मना प्रियम् ॥४-२९-२५॥",
  "नाधस्तादवनौ नाप्सु गतिर्नोपरि चाम्बरे ।\nकस्यचित् सज्जतेऽस्माकं कपीश्वर तवाज्ञया ॥४-२९-२६॥",
  "तदाज्ञापय कः किं ते कुतो वापि व्यवस्यतु ।\nहरयो ह्यप्रधृष्यास्ते सन्ति कोट्यग्रतोऽनघ ॥४-२९-२७॥",
  "तस्य तद् वचनं श्रुत्वा काले साधु निरूपितम् ।\nसुग्रीवः सत्त्वसम्पन्नश्चकार मतिमुत्तमाम् ॥४-२९-२८॥",
  "संदिदेशातिमतिमान् नीलं नित्यकृतोद्यमम् ।\nदिक्षु सर्वासु सर्वेषां सैन्यानामुपसंग्रहे ॥४-२९-२९॥",
  "यथा सेना समग्रा मे यूथपालाश्च सर्वशः ।\nसमागच्छन्त्यसङ्गेन सेनाग्र्ये ण तथा कुरु ॥४-२९-३०॥",
  "ये त्वन्तपालाः प्लवगाः शीघ्रगा व्यवसायिनः ।\nसमानयन्तु ते शीघ्रं त्वरिताः शासनान्मम ।\nस्वयं चानन्तरं कार्यं भवानेवानुपश्यतु ॥४-२९-३१॥",
  "त्रिपञ्चरात्रादूर्ध्वं यः प्राप्नुयादिह वानरः ।\nतस्य प्राणान्तिको दण्डो नात्र कार्या विचारणा ॥४-२९-३२॥",
  "हरींश्च वृद्धानुपयातु साङ्गदोभवान् ममाज्ञामधिकृत्य निश्चितम् ।\nइति व्यवस्थां हरिपुङ्गवेश्वरोविधाय वेश्म प्रविवेश वीर्यवान् ॥४-२९-३३॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे एकोनत्रिंशः सर्गः ॥४-२९॥"
]