[
  "श्रीमद्वाल्मीकीयरामायणे किष्किन्धाकाण्डे कपिसेनाप्रत्यागमनम् नाम सप्तचत्वारिंशः सर्गः ॥४-४७॥",
  "दर्शनार्थं तु वैदेह्याः सर्वतः कपिकुञ्जराः ।\nव्यादिष्टाः कपिराजेन यथोक्तं जग्मुरञ्जसा ॥४-४७-१॥",
  "ते सरांसि सरित्कक्षानाकाशं नगराणि च ।\nनदीदुर्गांस्तथा देशान् विचिन्वन्ति समन्ततः ॥४-४७-२॥",
  "सुग्रीवेण समाख्याताः सर्वे वानरयूथपाः ।\nतत्र देशान् विचिन्वन्ति सशैलवनकाननान् ॥४-४७-३॥",
  "विचित्य दिवसं सर्वे सीताधिगमने धृताः ।\nसमायान्ति स्म मेदिन्यां निशाकालेषु वानराः ॥४-४७-४॥",
  "सर्वर्तुकांश्च देशेषु वानराः सफलद्रुमान् ।\nआसाद्य रजनीं शय्यां चक्रुः सर्वेष्वहःसु ते ॥४-४७-५॥",
  "तदहः प्रथमं कृत्वा मासे प्रस्रवणं गताः ।\nकपिराजेन संगम्य निराशाः कपिकुञ्जराः ॥४-४७-६॥",
  "विचित्य तु दिशं पूर्वां यथोक्तां सचिवैः सह ।\nअदृष्ट्वा विनतः सीतामाजगाम महाबलः ॥४-४७-७॥",
  "दिशमप्युत्तरां सर्वां विविच्य स महाकपिः ।\nआगतः सह सैन्येन भीतः शतबलिस्तदा ॥४-४७-८॥",
  "सुषेणः पश्चिमामाशां विविच्य सह वानरैः ।\nसमेत्य मासे पूर्णे तु सुग्रीवमुपचक्रमे ॥४-४७-९॥",
  "तं प्रस्रवणपृष्ठस्थं समासाद्याभिवाद्य च ।\nआसीनं सह रामेण सुग्रीवमिदमब्रुवन् ॥४-४७-१०॥",
  "विचिताः पर्वताः सर्वे वनानि गहनानि च ।\nनिम्नगाः सागरान्ताश्च सर्वे जनपदाश्च ये ॥४-४७-११॥",
  "गुहाश्च विचिताः सर्वा याश्च ते परिकीर्तिताः ।\nविचिताश्च महागुल्मा लताविततसंतताः ॥४-४७-१२॥",
  "गहनेषु च देशेषु दुर्गेषु विषमेषु च ।\nसत्त्वान्यतिप्रमाणानि विचितानि हतानि च ।\nये चैव गहना देशा विचितास्ते पुनः पुनः ॥४-४७-१३॥",
  "उदारसत्त्वाभिजनो हनूमान् स मैथिलीं ज्ञास्यति वानरेन्द्र ।\nदिशं तु यामेव गता तु सीता तामास्थितो वायुसुतो हनूमान् ॥४-४७-१४॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे सप्तचत्वारिंशः सर्गः ॥४-४७॥"
]