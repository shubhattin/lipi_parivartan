[
  "अथ श्रीमद्वाल्मीकीयरामायणे किष्किन्धाकाण्डे बिलप्रवेशकारणकथनम् नाम द्विपञ्चाशः सर्गः ॥४-५२॥",
  "अथ तानब्रवीत् सर्वान् विश्रान्तान् हरियूथपान् ।\nइदं वचनमेकाग्रा तापसी धर्मचारिणी ॥४-५२-१॥",
  "वानरा यदि वः खेदः प्रणष्टः फलभक्षणात् ।\nयदि चैतन्मया श्राव्यं श्रोतुमिच्छामि तां कथाम् ॥४-५२-२॥",
  "तस्यास्तद् वचनं श्रुत्वा हनूमान् मारुतात्मजः ।\nआर्जवेन यथातत्त्वमाख्यातुमुपचक्रमे ॥४-५२-३॥",
  "राजा सर्वस्य लोकस्य महेन्द्रवरुणोपमः ।\nरामो दाशरथिः श्रीमान् प्रविष्टो दण्डकावनम् ॥४-५२-४॥",
  "लक्ष्मणेन सह भ्रात्रा वैदेह्या सह भार्यया ।\nतस्य भार्या जनस्थानाद् रावणेन हृता बलात् ॥४-५२-५॥",
  "वीरस्तस्य सखा राज्ञः सुग्रीवो नाम वानरः ।\nराजा वानरमुख्यानां येन प्रस्थापिता वयम् ॥४-५२-६॥",
  "अगस्त्यचरितामाशां दक्षिणां यमरक्षिताम् ।\nसहैभिर्वानरैर्मुख्यैरङ्गदप्रमुखैर्वयम् ॥४-५२-७॥",
  "रावणं सहिताः सर्वे राक्षसं कामरूपिणम् ।\nसीतया सह वैदेह्या मार्गध्वमिति चोदिताः ॥४-५२-८॥",
  "विचित्य तु वनं सर्वं समुद्रं दक्षिणां दिशम् ।\nवयं बुभुक्षिताः सर्वे वृक्षमूलमुपाश्रिताः ॥४-५२-९॥",
  "विवर्णवदनाः सर्वे सर्वे ध्यानपरायणाः ।\nनाधिगच्छामहे पारं मग्नाश्चिन्तामहार्णवे ॥४-५२-१०॥",
  "चारयन्तस्ततश्चक्षुर्दृष्टवन्तो महद् बिलम् ।\nलतापादपसंछन्नं तिमिरेण समावृतम् ॥४-५२-११॥",
  "अस्माद्धंसा जलक्लिन्नाः पक्षैः सलिलरेणुभिः ।\nकुरराः सारसाश्चैव निष्पतन्ति पतत्त्रिणः ॥४-५२-१२॥",
  "साध्वत्र प्रविशामेति मया तूक्ताः प्लवङ्गमाः ।\nतेषामपि हि सर्वेषामनुमानमुपागतम् ॥४-५२-१३॥",
  "अस्मिन् निपतिताः सर्वेऽप्यथ कार्यत्वरान्विताः ।\nततो गाढं निपतिता गृह्य हस्तैः परस्परम् ॥४-५२-१४॥",
  "इदं प्रविष्टाः सहसा बिलं तिमिरसंवृतम् ।\nएतन्नः कार्यमेतेन कृत्येन वयमागताः ॥४-५२-१५॥",
  "त्वां चैवोपगताः सर्वे परिद्यूना बुभुक्षिताः ।\nआतिथ्यधर्मदत्तानि मूलानि च फलानि च ॥४-५२-१६॥",
  "अस्माभिरुपयुक्तानि बुभुक्षापरिपीडितैः ।\nयत् त्वया रक्षिताः सर्वे म्रियमाणा बुभुक्षया ॥४-५२-१७॥",
  "ब्रूहि प्रत्युपकारार्थं किं ते कुर्वन्तु वानराः ।\nएवमुक्ता तु सर्वज्ञा वानरैस्तैः स्वयंप्रभा ॥४-५२-१८॥",
  "प्रत्युवाच ततः सर्वानिदं वानरयूथपान् ।\nसर्वेषां परितुष्टास्मि वानराणां तरस्विनाम् ॥४-५२-१९॥",
  "चरन्त्या मम धर्मेण न कार्यमिह केनचित् ।\nएवमुक्तः शुभं वाक्यं तापस्या धर्मसंहितम् ॥४-५२-२०॥",
  "उवाच हनुमान् वाक्यं तामनिन्दितलोचनाम् ।\nशरणं त्वां प्रपन्नाः स्मः सर्वे वै धर्मचारिणीम् ॥४-५२-२१॥",
  "यः कृतः समयोऽस्मासु सुग्रीवेण महात्मना ।\nस तु कालो व्यतिक्रान्तो बिले च परिवर्तताम् ॥४-५२-२२॥",
  "सा त्वमस्माद् बिलादस्मानुत्तारयितुमर्हसि ।\nतस्मात् सुग्रीववचनादतिक्रान्तान् गतायुषः ॥४-५२-२३॥",
  "त्रातुमर्हसि नः सर्वान् सुग्रीवभयशङ्कितान् ।\nमहच्च कार्यमस्माभिः कर्तव्यं धर्मचारिणि ॥४-५२-२४॥",
  "तच्चापि न कृतं कार्यमस्माभिरिह वासिभिः ।\nएवमुक्ता हनुमता तापसी वाक्यमब्रवीत् ॥४-५२-२५॥",
  "जीवता दुष्करं मन्ये प्रविष्टेन निवर्तितुम् ।\nतपसः सुप्रभावेण नियमोपार्जितेन च ॥४-५२-२६॥",
  "सर्वानेव बिलादस्मात् तारयिष्यामि वानरान् ।\nनिमीलयत चक्षूंषि सर्वे वानरपुङ्गवाः ॥४-५२-२७॥",
  "नहि निष्क्रमितुं शक्यमनिमीलितलोचनैः ।\nततो निमीलिताः सर्वे सुकुमाराङ्गुलैः करैः ॥४-५२-२८॥",
  "सहसा पिदधुर्दृष्टिं हृष्टा गमनकांक्षया ।\nवानरास्तु महात्मानो हस्तरुद्धमुखास्तदा ॥४-५२-२९॥",
  "निमेषान्तरमात्रेण बिलादुत्तारितास्तया ।\nउवाच सर्वांस्तांस्तत्र तापसी धर्मचारिणी ॥४-५२-३०॥",
  "निःसृतान् विषमात् तस्मात् समाश्वास्येदमब्रवीत् ।\nएष विन्ध्यो गिरिः श्रीमान् नानाद्रुमलतायुतः ॥४-५२-३१॥",
  "एष प्रस्रवणः शैलः सागरोऽयं महोदधिः ।\nस्वस्ति वोऽस्तु गमिष्यामि भवनं वानरर्षभाः ।\nइत्युक्त्वा तद् बिलं श्रीमत् प्रविवेश स्वयंप्रभा ॥४-५२-३२॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे बिलप्रवेशकारणकथनम् नाम द्विपञ्चाशः सर्गः ॥४-५२॥"
]