[
  "श्रीमद्वाल्मीकीयरामायणे किष्किन्धाकाण्डे हनुमत्सन्देशः नाम चतुश्चत्वारिंशः सर्गः ॥४-४४॥",
  "विशेषेण तु सुग्रीवो हनूमत्यर्थमुक्तवान् ।\nस हि तस्मिन् हरिश्रेष्ठे निश्चितार्थोऽर्थसाधने ॥४-४४-१॥",
  "अब्रवीच्च हनूमन्तं विक्रान्तमनिलात्मजम् ।\nसुग्रीवः परमप्रीतः प्रभुः सर्ववनौकसाम् ॥४-४४-२॥",
  "न भूमौ नान्तरिक्षे वा नाम्बरे नामरालये ।\nनाप्सु वा गतिसङ्गं ते पश्यामि हरिपुंगव ॥४-४४-३॥",
  "सासुराः सहगन्धर्वाः सनागनरदेवताः ।\nविदिताः सर्वलोकास्ते ससागरधराधराः ॥४-४४-४॥",
  "गतिर्वेगश्च तेजश्च लाघवं च महाकपे ।\nपितुस्ते सदृशं वीर मारुतस्य महौजसः ॥४-४४-५॥",
  "तेजसा वापि ते भूतं न समं भुवि विद्यते ।\nतद् यथा लभ्यते सीता तत्त्वमेवानुचिन्तय ॥४-४४-६॥",
  "त्वय्येव हनुमन्नस्ति बलं बुद्धिः पराक्रमः ।\nदेशकालानुवृत्तिश्च नयश्च नयपण्डित ॥४-४४-७॥",
  "ततः कार्यसमासङ्गमवगम्य हनूमति ।\nविदित्वा हनुमन्तं च चिन्तयामास राघवः ॥४-४४-८॥",
  "सर्वथा निश्चितार्थोऽयं हनूमति हरीश्वरः ।\nनिश्चितार्थतरश्चापि हनूमान् कार्यसाधने ॥४-४४-९॥",
  "तदेवं प्रस्थितस्यास्य परिज्ञातस्य कर्मभिः ।\nभर्त्रा परिगृहीतस्य ध्रुवः कार्यफलोदयः ॥४-४४-१०॥",
  "तं समीक्ष्य महातेजा व्यवसायोत्तरं हरिम् ।\nकृतार्थ इव संहृष्टः प्रहृष्टेन्द्रियमानसः ॥४-४४-११॥",
  "ददौ तस्य ततः प्रीतः स्वनामाङ्कोपशोभितम् ।\nअङ्गुलीयमभिज्ञानं राजपुत्र्याः परंतपः ॥४-४४-१२॥",
  "अनेन त्वां हरिश्रेष्ठ चिह्नेन जनकात्मजा ।\nमत्सकाशादनुप्राप्तमनुद्विग्नानुपश्यति ॥४-४४-१३॥",
  "व्यवसायश्च ते वीर सत्त्वयुक्तश्च विक्रमः ।\nसुग्रीवस्य च संदेशः सिद्धिं कथयतीव मे ॥४-४४-१४॥",
  "स तद् गृह्य हरिश्रेष्ठः कृत्वा मूर्ध्नि कृताञ्जलिः ।\nवन्दित्वा चरणौ चैव प्रस्थितः प्लवगर्षभः ॥४-४४-१५॥",
  "स तत् प्रकर्षन् हरिणां महद् बलं बभूव वीरः पवनात्मजः कपिः ।\nगताम्बुदे व्योम्नि विशुद्धमण्डलः शशीव नक्षत्रगणोपशोभितः ॥४-४४-१६॥",
  "अतिबल बलमाश्रितस्तवाहं हरिवर विक्रम विक्रमैरनल्पैः ।\nपवनसुत यथाधिगम्यते सा जनकसुता हनुमंस्तथा कुरुष्व ॥४-४४-१७॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे चतुश्चत्वारिंशः सर्गः ॥४-४४॥"
]