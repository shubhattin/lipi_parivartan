[
  "श्रीमद्वाल्मीकीयरामायणे किष्किन्धाकाण्डे प्रायोपवेशः नाम पञ्चपञ्चाशः सर्गः ॥४-५५॥",
  "श्रुत्वा हनुमतो वाक्यं प्रश्रितं धर्मसंहितम् ।\nस्वामिसत्कारसंयुक्तमङ्गदो वाक्यमब्रवीत् ॥४-५५-१॥",
  "स्थैर्यमात्ममनःशौचमानृशंस्यमथार्जवम् ।\nविक्रमश्चैव धैर्यं च सुग्रीवे नोपपद्यते ॥४-५५-२॥",
  "भ्रातुर्ज्येष्ठस्य यो भार्यां जीवतो महिषीं प्रियाम् ।\nधर्मेण मातरं यस्तु स्वीकरोति जुगुप्सितः ॥४-५५-३॥",
  "कथं स धर्मं जानीते येन भ्रात्रा दुरात्मना ।\nयुद्धायाभिनियुक्तेन बिलस्य पिहितं मुखम् ॥४-५५-४॥",
  "सत्यात् पाणिगृहीतश्च कृतकर्मा महायशाः ।\nविस्मृतो राघवो येन स कस्य सुकृतं स्मरेत् ॥४-५५-५॥",
  "लक्ष्मणस्य भयेनेह नाधर्मभयभीरुणा ।\nआदिष्टा मार्गितुं सीता धर्मस्तस्मिन् कथं भवेत् ॥४-५५-६॥",
  "तस्मिन् पापे कृतघ्ने तु स्मृतिभिन्ने चलात्मनि ।\nआर्यः को विश्वसेज्जातु तत्कुलीनो विशेषतः ॥४-५५-७॥",
  "राज्ये पुत्रः प्रतिष्ठाप्यः सगुणो निर्गुणोऽपि वा ।\nकथं शत्रुकुलीनं मां सुग्रीवो जीवयिष्यति ॥४-५५-८॥",
  "भिन्नमन्त्रोऽपराद्धश्च भिन्नशक्तिः कथं ह्यहम् ।\nकिष्किन्धां प्राप्य जीवेयमनाथ इव दुर्बलः ॥४-५५-९॥",
  "उपांशुदण्डेन हि मां बन्धनेनोपपादयेत् ।\nशठः क्रूरो नृशंसश्च सुग्रीवो राज्यकारणात् ॥४-५५-१०॥",
  "बन्धनाच्चावसादान्मे श्रेयः प्रायोपवेशनम् ।\nअनुजानन्तु मां सर्वे गृहं गच्छन्तु वानराः ॥४-५५-११॥",
  "अहं वः प्रतिजानामि न गमिष्याम्यहं पुरीम् ।\nइहैव प्रायमासिष्ये श्रेयो मरणमेव मे ॥४-५५-१२॥",
  "अभिवादनपूर्वं तु राजा कुशलमेव च ।\nअभिवादनपूर्वं तु राघवौ बलशालिनौ ॥४-५५-१३॥",
  "वाच्यस्तातो यवीयान् मे सुग्रीवो वानरेश्वरः ।\nआरोग्यपूर्वं कुशलं वाच्या माता रुमा च मे ॥४-५५-१४॥",
  "मातरं चैव मे तारामाश्वासयितुमर्हथ ।\nप्रकृत्या प्रियपुत्रा सा सानुक्रोशा तपस्विनी ॥४-५५-१५॥",
  "विनष्टमिह मां श्रुत्वा व्यक्तं हास्यति जीवितम् ।\nएतावदुक्त्वा वचनं वृद्धांस्तानभिवाद्य च ॥४-५५-१६॥",
  "विवेश चाङ्गदो भूमौ रुदन् दर्भेषु दुर्मनाः ।\nतस्य संविशतस्तत्र रुदन्तो वानरर्षभाः ॥४-५५-१७॥",
  "नयनेभ्यः प्रमुमुचुरुष्णं वै वारि दुःखिताः ।\nसुग्रीवं चैव निन्दन्तः प्रशंसन्तश्च वालिनम् ॥४-५५-१८॥",
  "परिवार्याङ्गदं सर्वे व्यवसन् प्रायमासितुम् ।\nतद् वाक्यं वालिपुत्रस्य विज्ञाय प्लवगर्षभाः ॥४-५५-१९॥",
  "उपस्पृश्योदकं सर्वे प्राङ्मुखाः समुपाविशन् ।\nदक्षिणाग्रेषु दर्भेषु उदक्तीरं समाश्रिताः ॥४-५५-२०॥",
  "मुमूर्षवो हरिश्रेष्ठा एतत् क्षममिति स्म ह ।\nरामस्य वनवासं च क्षयं दशरथस्य च ॥४-५५-२१॥",
  "जनस्थानवधं चैव वधं चैव जटायुषः ।\nहरणं चैव वैदेह्या वालिनश्च वधं तथा ।\nरामकोपं च वदतां हरीणां भयमागतम् ॥४-५५-२२॥",
  "स संविशद्भिर्बहुभिर्महीधरो महाद्रिकूटप्रतिमैः प्लवंगमैः ।\nबभूव संनादितनिर्दरान्तरो भृशं नदद्भिर्जलदैरिवाम्बरम् ॥४-५५-२३॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे पञ्चपञ्चाशः सर्गः ॥४-५५॥"
]