[
  "श्रीमद्वाल्मीकीयरामायणे किष्किन्धाकाण्डे वाल्यनुशासनम् नाम द्वाविंशः सर्गः ॥४-२२॥",
  "वीक्षमाणस्तु मन्दासुः सर्वतो मन्दमुच्छ्वसन् ।\nआदावेव तु सुग्रीवं ददर्शानुजमग्रतः ॥४-२२-१॥",
  "तं प्राप्तविजयं वाली सुग्रीवं प्लवगेश्वरम् ।\nआभाष्य व्यक्तया वाचा सस्नेहमिदमब्रवीत् ॥४-२२-२॥",
  "सुग्रीव दोषेण न मां गन्तुमर्हसि किल्बिषात् ।\nकृष्यमाणं भविष्येण बुद्धिमोहेन मां बलात् ॥४-२२-३॥",
  "युगपद् विहितं तात न मन्ये सुखमावयोः ।\nसौहार्दं भ्रातृयुक्तं हि तदिदं जातमन्यथा ॥४-२२-४॥",
  "प्रतिपद्य त्वमद्यैव राज्यमेषां वनौकसाम् ।\nमामप्यद्यैव गच्छन्तं विद्धि वैवस्वतक्षयम् ॥४-२२-५॥",
  "जीवितं च हि राज्यं च श्रियं च विपुलां तथा ।\nप्रजहाम्येष वै तूर्णमहं चागर्हितं यशः ॥४-२२-६॥",
  "अस्यां त्वहमवस्थायां वीर वक्ष्यामि यद् वचः ।\nयद्यप्यसुकरं राजन् कर्तुमेव त्वमर्हसि ॥४-२२-७॥",
  "सुखार्हं सुखसंवृद्धं बालमेनमबालिशम् ।\nबाष्पपूर्णमुखं पश्य भूमौ पतितमङ्गदम् ॥४-२२-८॥",
  "मम प्राणैः प्रियतरं पुत्रं पुत्रमिवौरसम् ।\nमया हीनमहीनार्थं सर्वतः परिपालय ॥४-२२-९॥",
  "त्वमप्यस्य पिता दाता परित्राता च सर्वशः ।\nभयेष्वभयदश्चैव यथाहं प्लवगेश्वर ॥४-२२-१०॥",
  "एष तारात्मजः श्रीमांस्त्वया तुल्यपराक्रमः ।\nरक्षसां च वधे तेषामग्रतस्ते भविष्यति ॥४-२२-११॥",
  "अनुरूपाणि कर्माणि विक्रम्य बलवान् रणे ।\nकरिष्यत्येष तारेयस्तेजस्वी तरुणोऽङ्गदः ॥४-२२-१२॥",
  "सुषेणदुहिता चेयमर्थसूक्ष्मविनिश्चये ।\nऔत्पातिके च विविधे सर्वतः परिनिष्ठिता ॥४-२२-१३॥",
  "यदेषा साध्विति ब्रूयात् कार्यं तन्मुक्तसंशयम् ।\nनहि तारामतं किंचिदन्यथा परिवर्तते ॥४-२२-१४॥",
  "राघवस्य च ते कार्यं कर्तव्यमविशङ्कया ।\nस्यादधर्मो ह्यकरणे त्वां च हिंस्यादमानितः ॥४-२२-१५॥",
  "इमां च मालामाधत्स्व दिव्यां सुग्रीव काञ्चनीम् ।\nउदारा श्रीः स्थिता ह्यस्यां सम्प्रजह्यान्मृते मयि ॥४-२२-१६॥",
  "इत्येवमुक्तः सुग्रीवो वालिना भ्रातृसौहृदात् ।\nहर्षं त्यक्त्वा पुनर्दीनो ग्रहग्रस्त इवोडुराट् ॥४-२२-१७॥",
  "तद्वालिवचनाच्छान्तः कुर्वन् युक्तमतन्द्रितः ।\nजग्राह सोऽभ्यनुज्ञातो मालां तां चैव काञ्चनीम् ॥४-२२-१८॥",
  "तां मालां काञ्चनीं दत्त्वा दृष्ट्वा चैवात्मजं स्थितम् ।\nसंसिद्धः प्रेत्यभावाय स्नेहादङ्गदमब्रवीत् ॥४-२२-१९॥",
  "देशकालौ भजस्वाद्य क्षममाणः प्रियाप्रिये ।\nसुखदुःखसहः काले सुग्रीववशगो भव ॥४-२२-२०॥",
  "यथा हि त्वं महाबाहो लालितः सततं मया ।\nन तथा वर्तमानं त्वां सुग्रीवो बहु मन्यते ॥४-२२-२१॥",
  "नास्यामित्रैर्गतं गच्छेर्मा शत्रुभिररिंदम ।\nभर्तुरर्थपरो दान्तः सुग्रीववशगो भव ॥४-२२-२२॥",
  "न चातिप्रणयः कार्यः कर्तव्योऽप्रणयश्च ते ।\nउभयं हि महादोषं तस्मादन्तरदृग् भव ॥४-२२-२३॥",
  "इत्युक्त्वाथ विवृत्ताक्षः शरसम्पीडितो भृशम् ।\nविवृतैर्दशनैर्भीमैर्बभूवोत्क्रान्तजीवितः ॥४-२२-२४॥",
  "ततो विचुक्रुशुस्तत्र वानरा हतयूथपाः ।\nपरिदेवयमानास्ते सर्वे प्लवगसत्तमाः ॥४-२२-२५॥",
  "किष्किन्धा ह्यद्य शून्या च स्वर्गते वानरेश्वरे ।\nउद्यानानि च शून्यानि पर्वताः काननानि च ॥४-२२-२६॥",
  "हते प्लवगशार्दूले निष्प्रभा वानराः कृताः ।\nयस्य वेगेन महता काननानि वनानि च ॥४-२२-२७॥",
  "पुष्पौघेणानुबद्ध्यन्ते करिष्यति तदद्य कः ।\nयेन दत्तं महद् युद्धं गन्धर्वस्य महात्मनः ॥४-२२-२८॥",
  "गोलभस्य महाबाहोर्दश वर्षाणि पञ्च च ।\nनैव रात्रौ न दिवसे तद् युद्धमुपशाम्यति ॥४-२२-२९॥",
  "ततः षोडशमे वर्षे गोलभो विनिपातितः ।\nतं हत्वा दुर्विनीतं तु वाली दंष्ट्राकरालवान् ।\nसर्वाभयंकरोऽस्माकं कथमेष निपातितः ॥४-२२-३०॥",
  "हते तु वीरे प्लवगाधिपे तदा प्लवङ्गमास्तत्र न शर्म लेभिरे ।\nवनेचराः सिंहयुते महावने यथा हि गावो निहते गवां पतौ ॥४-२२-३१॥",
  "ततस्तु तारा व्यसनार्णवप्लुता मृतस्य भर्तुर्वदनं समीक्ष्य सा ।\nजगाम भूमिं परिरभ्य वालिनं महाद्रुमं छिन्नमिवाश्रिता लता ॥४-२२-३२॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे द्वाविंशः सर्गः ॥४-२२॥"
]