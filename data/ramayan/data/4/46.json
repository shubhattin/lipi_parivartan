[
  "अथ श्रीमद्वाल्मीकीयरामायणे किष्किन्धाकाण्डे भूमण्डलभ्रमणकथनम् नाम षड्चत्वारिंशः सर्गः ॥४-४६॥",
  "गतेषु वानरेन्द्रेषु रामः सुग्रीवमब्रवीत् ।\nकथं भवान् विजानीते सर्वं वै मण्डलं भुवः ॥४-४६-१॥",
  "सुग्रीवश्च ततो राममुवाच प्रणतात्मवान् ।\nश्रूयतां सर्वमाख्यास्ये विस्तरेण वचो मम ॥४-४६-२॥",
  "यदा तु दुन्दुभिं नाम दानवं महिषाकृतिम् ।\nप्रतिकालयते वाली मलयं प्रति पर्वतम् ॥४-४६-३॥",
  "तदा विवेश महिषो मलयस्य गुहां प्रति ।\nविवेश वाली तत्रापि मलयं तज्जिघांसया ॥४-४६-४॥",
  "ततोऽहं तत्र निक्षिप्तो गुहाद्वारि विनीतवत् ।\nन च निष्क्रामते वाली तदा संवत्सरे गते ॥४-४६-५॥",
  "ततः क्षतजवेगेन आपुपूरे तदा बिलम् ।\nतदहं विस्मितो दृष्ट्वा भ्रातुः शोकविषार्दितः ॥४-४६-६॥",
  "अथाहं गतबुद्धिस्तु सुव्यक्तं निहतो गुरुः ।\nशिला पर्वतसंकाशा बिलद्वारि मया कृता ॥४-४६-७॥",
  "अशक्नुवन्निष्क्रमितुं महिषो विनशिष्यति ।\nततोऽहमागां किष्किन्धां निराशस्तस्य जीविते ॥४-४६-८॥",
  "राज्यं च सुमहत् प्राप्य तारां च रुमया सह ।\nमित्रैश्च सहितस्तत्र वसामि विगतज्वरः ॥४-४६-९॥",
  "आजगाम ततो वाली हत्वा तं वानरर्षभः ।\nततोऽहमददां राज्यं गौरवाद् भययन्त्रितः ॥४-४६-१०॥",
  "स मां जिघांसुर्दुष्टात्मा वाली प्रव्यथितेन्द्रियः ।\nपरिकालयते वाली धावन्तं सचिवैः सह ॥४-४६-११॥",
  "ततोऽहं वालिना तेन सोऽनुबद्धः प्रधावितः ।\nनदीश्च विविधाः पश्यन् वनानि नगराणि च ॥४-४६-१२॥",
  "आदर्शतलसंकाशा ततो वै पृथिवी मया ।\nअलातचक्रप्रतिमा दृष्टा गोष्पदवत् कृता ॥४-४६-१३॥",
  "पूर्वां दिशं ततो गत्वा पश्यामि विविधान् द्रुमान् ।\nपर्वतान् सदरीन् रम्यान् सरांसि विविधानि च ॥४-४६-१४॥",
  "उदयं तत्र पश्यामि पर्वतं धातुमण्डितम् ।\nक्षीरोदं सागरं चैव नित्यमप्सरसालयम् ॥४-४६-१५॥",
  "परिकाल्यमानस्तु तदा वालिनाभिद्रुतो ह्यहम् ।\nपुनरावृत्य सहसा प्रस्थितोऽहं तदा विभो ॥४-४६-१६॥",
  "दिशस्तस्यास्ततो भूयः प्रस्थितो दक्षिणां दिशम् ।\nविन्ध्यपादपसंकीर्णां चन्दनद्रुमशोभिताम् ॥४-४६-१७॥",
  "द्रुमशैलान्तरे पश्यन् भूयो दक्षिणतोऽपराम् ।\nअपरां च दिशं प्राप्तो वालिना समभिद्रुतः ॥४-४६-१८॥",
  "स पश्यन् विविधान् देशानस्तं च गिरिसत्तमम् ।\nप्राप्य चास्तं गिरिश्रेष्ठमुत्तरं सम्प्रधावितः ॥४-४६-१९॥",
  "हिमवन्तं च मेरुं च समुद्रं च तथोत्तरम् ।\nयदा न विन्दे शरणं वालिना समभिद्रुतः ॥४-४६-२०॥",
  "ततो मां बुद्धिसम्पन्नो हनुमान् वाक्यमब्रवीत् ।\nइदानीं मे स्मृतं राजन् यथा वाली हरीश्वरः ॥४-४६-२१॥",
  "मतङ्गेन तदा शप्तो ह्यस्मिन्नाश्रममण्डले ।\nप्रविशेद् यदि वै वाली मूर्धास्य शतधा भवेत् ॥४-४६-२२॥",
  "तत्र वासः सुखोऽस्माकं निरुद्विग्नो भविष्यति ।\nततः पर्वतमासाद्य ऋष्यमूकं नृपात्मज ॥४-४६-२३॥",
  "न विवेश तदा वाली मतङ्गस्य भयात् तदा ।\nएवं मया तदा राजन् प्रत्यक्षमुपलक्षितम् ।\nपृथिवीमण्डलं सर्वं गुहामस्म्यागतस्ततः ॥४-४६-२४॥",
  "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे भूमण्डलभ्रमणकथनम् नाम षड्चत्वारिंशः सर्गः ॥४-४६॥"
]