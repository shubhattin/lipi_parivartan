[
  "श्रीमद्वाल्मीकीयरामायणे उत्तरकाण्डे सहानुगश्रीरामस्वर्गारोहः नाम दशाधिकशततमः सर्गः ॥७-११०॥",
  "अध्यर्धयोजनं गत्वा नदीं पश्चान्मुखाश्रिताम् ।\nसरयूं पुण्यसलिलां ददर्श रघुनन्दनः ॥७-११०-१॥",
  "तां नदीमाकुलावर्तां सर्वत्रानुसरन्नृपः ।\nआगतः सप्रजो रामस्तं देशं रघुनन्दनः ॥७-११०-२॥",
  "अथ तस्मिन्मुहूर्ते तु ब्रह्मा लोकपितामहः ।\nसर्वैः परिवृतो देवैर्ऋषिभिश्च महात्मभिः ॥७-११०-३॥",
  "आययौ यत्र काकुत्स्थः स्वर्गाय समुपस्थितः ।\nविमानशतकोटीभिर्दिव्याभिरभिसंवृतः ॥७-११०-४॥",
  "दिव्यतेजोवृतं व्योम ज्योतिर्भूतमनुत्तमम् ।\nस्वयम्प्रभैः स्वतेजोभिः स्वर्गिभिः पुण्यकर्मभिः ॥७-११०-५॥",
  "पुण्या वाता ववुश्चैव गन्धवन्तः सुखप्रदाः ।\nपपात पुष्पवृष्टिश्च देवैर्मुक्ता महौघवत् ॥७-११०-६॥",
  "तस्मिंस्तूर्यशतैः कीर्णे गन्धर्वाप्सरसङ्कुले ।\nसरयूसलिलं रामः पद्भ्यां समुपचक्रमे ॥७-११०-७॥",
  "ततः पितामहो वाणीमन्तरिक्षादभाषत ।\nआगच्छ विष्णो भद्रं ते दिष्ट्या प्राप्तो ऽसि राघव ॥७-११०-८॥",
  "भ्रातृभिः सह देवाभैः प्रविशस्व स्विकां तनुम् ।\nयामिच्छसि महाबाहो तां तनुं प्रविश स्विकाम् ।\nवैष्णवीं तां महातेजस्तद्वाकाशं सनातनम् ॥७-११०-९॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे दशाधिकशततमः सर्गः ॥७-११०॥"
]