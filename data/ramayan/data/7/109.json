[
  "श्रीमद्वाल्मीकीयरामायणे उत्तरकाण्डे श्रीराममहाप्रस्थानम् नाम नवाधिकशततमः सर्गः ॥७-१०९॥",
  "प्रभातायां तु शर्वर्यां पृथुवक्षा महायशाः ।\nरामः कमलपत्राक्षः पुरोधसमथाब्रवीत् ॥७-१०९-१॥",
  "अग्निहोत्रं व्रजत्वग्रे दीप्यमानं सह द्विजैः ।\nवाजपेयातपत्रं च शोभमानं महापथे ॥७-१०९-२॥",
  "ततो वसिष्ठस्तेजस्वी सर्वं निरवशेषतः ।\nचकार विधिवद्धर्मं महाप्रास्थानिकं विधिम् ॥७-१०९-३॥",
  "ततः सूक्ष्माम्बरधरो ब्रह्ममावर्तयन्परम् ।\nकुशान्गृहीत्वा पाणिभ्यां प्रसज्य प्रययावथ ॥७-१०९-४॥",
  "अव्याहरन्क्वचित्किञ्चिन्निश्चेष्टो निःसुखः पथि ।\nनिर्जगाम गृहात्तस्माद्दीप्यमान इवांशुमान् ॥७-१०९-५॥",
  "रामस्य दक्षिणे पार्श्वे सपद्मा श्रीरपाश्रिता ।\nसव्ये तु ह्रीर्महादेवी व्यवसायस्तथाग्रतः ॥७-१०९-६॥",
  "शरा नानाविधाश्चापि धनुरायतमुत्तमम् ।\nतथा ऽ ऽयुधानि ते सर्वे ययुः पुरुषविग्रहाः ॥७-१०९-७॥",
  "वेदा ब्राह्मणरूपेण गायत्री सर्वरक्षिणी ।\nओङ्कारो ऽथ वषट्कारः सर्वे राममनुव्रताः ॥७-१०९-८॥",
  "ऋषयश्च महात्मानः सर्व एव महीसुराः ।\nअन्वगच्छन्महात्मानं स्वर्गद्वारमपावृतम् ॥७-१०९-९॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे नवाधिकशततमः सर्गः ॥७-१०९॥"
]