[
  "अथ श्रीमद्वाल्मीकीयरामायणे उत्तरकाण्डे राजसूयाजिहीर्षा नाम त्र्यशीतितमः सर्गः ॥७-८३॥",
  "तच्छ्रुत्वा भाषितं तस्य रामस्याक्लिष्ट कर्मणः ।\nद्वास्स्थः कुमारावाहूय राघवाय न्यवेदयत् ॥७-८३-१॥",
  "दृष्ट्वा तु राघवः प्राप्तौ प्रियौ भरतलक्ष्मणौ ।\nपरिष्वज्य तदा रामो वाक्यमेतदुवाच ह ॥७-८३-२॥",
  "कृतं मया यथा तथ्यं द्विजकार्यमनुत्तमम् ।\nधर्मसेतुमथो भूयः कर्तुमिच्छामि राघवौ ॥७-८३-३॥",
  "अक्षय्यश्चाव्ययश्चैव धर्मसेतुर्मतो मम ।\nधर्मप्रसाधकं ह्येतत् सर्वपापप्रणाशनम् ॥७-८३-४॥",
  "युवाभ्यामात्मभूताभ्यां राजसूयमनुत्तमम् ।\nसहितो यष्टुमिच्छामि तत्र धर्मो हि शाश्वतः ॥७-८३-५॥",
  "इष्ट्वा तु राजसूयेन मित्रः शत्रुनिबर्हणः ।\nसुहुतेन सुयज्ञेन वरुणत्वमुपागमत् ॥७-८३-६॥",
  "सोमश्च राजसूयेन इष्ट्वा धर्मेण धर्मवित् ।\nप्राप्तश्च सर्वलोकेषु कीर्तिस्थानं च शाश्वतम् ॥७-८३-७॥",
  "अस्मिन्नहनि यच्छ्रेयश्चिन्त्यतां तन्मया सह ।\nहितं चायतियुक्तं च प्रयतौ कर्तुमर्हथः ॥७-८३-८॥",
  "श्रुत्वा तु राघवस्यैतद्वाक्यं वाक्यविशारदः ।\nभरतः प्राञ्जलिर्भूत्वा वाक्यमेतदुवाच ह ॥७-८३-९॥",
  "त्वयि धर्मः परः साधो त्वयि सर्वा वसुन्धरा ।\nप्रतिष्ठिता महाबाहो यशश्चामितविक्रम ॥७-८३-१०॥",
  "महीपालाश्च सर्वे त्वां प्रजापतिमिवामराः ।\nनिरीक्षन्ते महात्मानं लोकानाथं यथा वयम् ॥७-८३-११॥",
  "पुत्राश्च पितृवद्राजन्पश्यन्ति त्वां महाबल ।\nपृथिव्या गतिभूतोऽसि प्राणिनामपि राघव ॥७-८३-१२॥",
  "स त्वमेवंविधं यज्ञमाहर्तासि कथं नृप ।\nपृथिव्यां राजवंशानां विनाशो यत्र दृश्यते ॥७-८३-१३॥",
  "पृथिव्यां ये च पुरुषा राजन्पौरुषमागताः ।\nसर्वेषां भविता तत्र सङ्क्षयः सर्वकोपजः ॥७-८३-१४॥",
  "स त्वं पुरुषशार्दूल गुणैरतुलविक्रम ।\nपृथिवीं नार्हसे हन्तुं वशे हि तव वर्तते ॥७-८३-१५॥",
  "भरतस्य तु तद्वाक्यं श्रुत्वाऽमृतमयं तदा ।\nप्रहर्षमतुलं लेभे रामः सत्यपराक्रमः ॥७-८३-१६॥",
  "उवाच च शुभं वाक्यं कैकेय्यानन्दवर्धनम् ।\nप्रीतोऽस्मि परितुष्टोऽस्मि तवाद्य वचनेऽनघ ॥७-८३-१७॥",
  "इदं वचनमक्लीबं त्वया धर्मसमाहितम् ।\nव्याहृतं पुरुषव्याघ्र पृथिव्याः परिपालनम् ॥७-८३-१८॥",
  "एष्यदस्मदभिप्रायाद्राजसूयात्क्रतूत्तमात् ।\nनिवर्तयामि धर्मज्ञ तव सुव्याहृतेन च ॥७-८३-१९॥",
  "लोकपीडाकरं कर्म न कर्तव्यं विचक्षणैः ।\nबालानां तु शुभं वाक्यं ग्राह्य लक्ष्मणपूर्वज ।\nतस्माच्छृणोमि ते वाक्यं साधु युक्तं महामते ॥७-८३-२०॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे राजसूयाजिहीर्षा नाम त्र्यशीतितमः सर्गः ॥७-८३॥"
]