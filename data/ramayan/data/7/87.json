[
  "अथ श्रीमद्वाल्मीकीयरामायणे उत्तरकाण्डे इलस्त्रीत्वप्राप्तिः नाम सप्ताशीतितमः सर्गः ॥७-८७॥",
  "तच्छ्रुत्वा लक्ष्मणेनोक्तं वाक्यं वाक्यविशारदः ।\nप्रत्युवाच महातेजाः प्रहसन्राघवो वचः ॥७-८७-१॥",
  "एवमेव नरश्रेष्ठ यथा वदसि लक्ष्मण ।\nवृत्रघातमशेषेण वाजिमेधफलं च यत् ॥७-८७-२॥",
  "श्रूयते हि पुरा सौम्य कर्दमस्य प्रजापतेः ।\nपुत्रो बाह्लीश्वरः श्रीमानिलो नाम महाशयाः ॥७-८७-३॥",
  "स राजा पृथिवीं सर्वां वशे कृत्वा सुधार्मिकः ।\nराज्यं चैव नरव्याघ्र पुत्रवत्पर्यपालयत् ॥७-८७-४॥",
  "सुरैश्च परमोदारैर्दैतेयैश्च महाधनैः ।\nनागराक्षसगन्धर्वैर्यक्षैश्च सुमहात्मभिः ॥७-८७-५॥",
  "पूज्यते नित्यशः सौम्य भयार्तै रघुनन्दन ।\nअबिभ्यंश्च त्रयो लोकाः सरोषस्य महात्मनः ॥७-८७-६॥",
  "स राजा तादृशो ह्यासीद्धर्मे वीर्ये च निष्ठितः ।\nबुद्ध्या च परमोदारो बाह्लीकेशो महायशाः ॥७-८७-७॥",
  "स प्रचक्रे महाबाहुर्मृगयां रुचिरे वने ।\nचैत्रे मनोरमे मासि सभृत्यबलवाहनः ॥७-८७-८॥",
  "प्रजघ्ने च नृपोऽरण्ये मृगाञ्छतसहस्रशः ।\nहत्वैव तृप्तिर्नाभूच्च राज्ञस्तस्य महात्मनः ॥७-८७-९॥",
  "नानामृगाणामयुतं वध्यमानं महात्मना ।\nयत्र जातो माहासेनस्तं देशमुपचक्रमे ॥७-८७-१०॥",
  "तस्मिन्प्रदेशे देवेश शैलराजसुतां हरः ।\nरमयामास दुर्धर्षः सर्वैरनुचरैः सह ॥७-८७-११॥",
  "कृत्वा स्त्रीरूपमात्मानमुमेशो गोपतिध्वजः ।\nदेव्याः प्रियचिकीर्षुः संस्तस्मिन्पर्वतनिर्झरे ॥७-८७-१२॥",
  "ये तु तत्र वनोद्देशे सत्त्वाः पुरुषवादिनः ।\nवृक्षाः पुरुषनामानस्तेऽभवन् स्त्रीजनास्तदा ॥७-८७-१३॥",
  "यच्च किञ्चन तत्सर्वं नारीसञ्ज्ञं बभूव ह ।\nएतस्मिन्नन्तरे राजा स इलः कर्दमात्मजः ।\nनिघ्नन्मृगसहस्राणि तं देशमुपचक्रमे ॥७-८७-१४॥",
  "स दृष्ट्वा स्त्रीकृतं सर्वं सव्यालमृगपक्षकम् ।\nआत्मनं स्त्रीकृतं चैव सानुगं रघुनन्दन ॥७-८७-१५॥",
  "तस्य दुःखं महच्चासीद्दृष्ट्वाऽऽत्मानं तथागतम् ।\nउमापतेश्च तत्कर्म ज्ञात्वा त्रासमुपागमत् ॥७-८७-१६॥",
  "ततो देवं महात्मानं शितिकण्ठं कपर्दिनम् ।\nजगाम शरणं राजा सभृत्यबलवाहनः ॥७-८७-१७॥",
  "ततः प्रहस्य वरदः सह देव्या महेश्वरः ।\nप्रजापतिसुतं वाक्यमुवाच वरदः स्वयम् ॥७-८७-१८॥",
  "उत्तिष्ठोत्तिष्ठ राजर्षे कार्दमेय महाबल ।\nपुरुषत्वमृते सौम्य वरं वरय सुव्रत ॥७-८७-१९॥",
  "ततः स राजा दुःखार्तः प्रत्याख्यातो महात्मना ।\nन च जग्राह स्त्रीभूतो वरमन्यं सुरोत्तमात् ॥७-८७-२०॥",
  "ततः शोकेन महता शैलराजसुतां नृपः ।\nप्रणिपत्य ह्युमां देवीं सर्वेणैवान्तरात्मना ॥७-८७-२१॥",
  "ईशे वराणां वरदे लोकानामसि भामिनी ।\nअमोघदर्शने देवी भज सौम्येन चक्षुषा ॥७-८७-२२॥",
  "हृद्गतं तस्य राजर्षेर्विज्ञाय हरसन्निधौ ।\nप्रत्युवाच शुभं वाक्यं देवी रुद्रस्य संमता ॥७-८७-२३॥",
  "अर्धस्य देवो वरदो वरार्धस्य तव ह्यहम् ।\nतस्मादर्धं गृहाण त्वं स्त्रीपुंसोर्यावदिच्छसि ॥७-८७-२४॥",
  "तदद्भुततरं श्रुत्वा देव्या वरमनुत्तमम् ।\nसम्प्रहृष्टमना भूत्वा राजा वाक्यमथाब्रवीत् ॥७-८७-२५॥",
  "यदि देवि प्रसन्ना मे रूपेणाप्रतिमा भुवि ।\nमासं स्त्रीत्वमुपासित्वा मासं स्यां पुरुषः पुनः ॥७-८७-२६॥",
  "ईप्सितं तस्य विज्ञाय देवी सुरुचिरानना ।\nप्रत्युवाच शुभं वाक्यमेवमेव भविष्यति ॥७-८७-२७॥",
  "राजन्पुरुषभूतस्त्वं स्त्रीभावं न स्मरिष्यसि ।\nस्त्रीभूतश्च परं मासं न स्मरिष्यसि पौरुषम् ॥७-८७-२८॥",
  "एवं स राजा पुरुषो मासं भूत्वाथ कार्दमिः ।\nत्रैलोक्यसुन्दरी नारी मासमेकमिलाऽभवत् ॥७-८७-२९॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे इलस्त्रीत्वप्राप्तिः नाम सप्ताशीतितमः सर्गः ॥७-८७॥"
]