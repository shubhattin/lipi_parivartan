[
  "अथ श्रीमद्वाल्मीकीयरामायणे उत्तरकाण्डे आभरणागमः नाम अष्टसप्ततितमः सर्गः ॥७-७८॥",
  "श्रुत्वा तु भाषितं वाक्यं मम राम शुभाक्षरम् ।\nप्राञ्जलिः प्रत्युवाचेदं स स्वर्गी रघुनन्दन ॥७-७८-१॥",
  "शृणु ब्रह्मन्पुरा वृत्तं ममैतत्सुखदुःखयोः ।\nअनतिक्रमणीयं हि यथा पृच्छसि मां द्विज ॥७-७८-२॥",
  "पुरा वैदर्भको राजा पिता मम महायशाः ।\nसुदेव इति विख्यातस्त्रिषु लोकेषु वीर्यवान् ॥७-७८-३॥",
  "तस्य पुत्रद्वयं ब्रह्मन्द्वाभ्यां स्त्रीभ्यामजायत ।\nअहं श्वेत इति ख्यातो यवीयान्सुरथोऽभवत् ॥७-७८-४॥",
  "ततः पितरि स्वर्याते पौरा मामभ्यषेचयन् ।\nतत्राहं कृतवान्राज्यं धर्म्यं च सुसमाहितः ॥७-७८-५॥",
  "एवं वर्षसहस्राणि समतीतानि सुव्रत ।\nराज्यं कारयतो ब्रह्मन्प्रजा धर्मेण रक्षतः ॥७-७८-६॥",
  "सोऽहं निमित्ते कस्मिंश्चिद्विज्ञातायुर्द्विजोत्तम ।\nकालधर्मं हृदि न्यस्य ततो वनमुपागमम् ॥७-७८-७॥",
  "सोऽहं वनमिदं दुर्गं मृगपक्षिविवर्जितम् ।\nतपश्चर्तुं प्रविष्टोऽस्मि समीपे सरसः शुभे ॥७-७८-८॥",
  "भ्रातरं सुरथं राज्ये ह्यभिषिच्य महीपतिम् ।\nइदं सरः समासाद्य तपस्तप्तं मया चिरम् ॥७-७८-९॥",
  "सोऽहं वर्षसहस्राणि तपस्त्रीणि महावने ।\nतप्त्वा सुदुष्करं प्राप्तो ब्रह्मलोकमनुत्तमम् ॥७-७८-१०॥",
  "तस्य मे स्वर्गभूतस्य क्षुत्पिपासे द्विजोत्तम ।\nबाधेते परमोदार ततोऽहं व्यथितेन्द्रियः ।\nगत्वा त्रिभुवनश्रेष्ठं पितामहमुवाच ह ॥७-७८-११॥",
  "भगवन्ब्रह्मलोकोऽयं क्षुत्पिपासाविवर्जितः ।\nकस्यायं कर्मणः पाकः क्षुत्पिपासानुगो ह्यहम् ॥७-७८-१२॥",
  "आहारः कश्च मे देव तन्मे ब्रूहि पितामह ॥७-७८-१३॥",
  "पितामहस्तु मामाह तवाहारः सुदेवज ।\nस्वादूनि स्वानि मांसानि तानि भक्षय नित्यशः ॥७-७८-१४॥",
  "स्वशरीरं त्वया पुष्टं कुर्वता तप उत्तमम् ।\nअनुप्तं रोहते श्वेत न कदाचिन्महामते ॥७-७८-१५॥",
  "तृप्तिर्न तेऽस्ति सूक्ष्माऽपि वने सत्वनिषेविते ।\nपुरा तु भिक्षमाणाय भिक्षा वै यतये नृप ।\nन हि दत्ता त्वयेन्द्राभ यस्मादतिथयेऽपि वै ॥७-७८-१६॥",
  "दत्तं न तेऽस्ति सूक्ष्मोऽपि तप एव निषेवसे ।\nतेन स्वर्गगतो वत्स बाध्यसे क्षुत्पिपासया ॥७-७८-१७॥",
  "स त्वं सुपुष्टमाहारैः स्वशरीरमनुत्तमम् ।\nभक्षयित्वामृतरसं तेन तृप्तिर्भविष्यति ॥७-७८-१८॥",
  "यदा तु तद्वनं श्वेत अगस्त्यः सुमहानृषिः ।\nआगमिष्यति दुर्धर्षस्तदा कृच्छ्राद्विमोक्ष्यते ॥७-७८-१९॥",
  "स हि तारयितुं सौम्य शक्तः सुरगणानपि ।\nकिं पुनस्त्वां महाबाहो क्षुत्पिपासावशं गतम् ॥७-७८-२०॥",
  "सोऽहं भगवतः श्रुत्वा देवदेवस्य निश्चयम् ।\nआहारं गर्हितं स्वशरीरं द्विजोत्तम ॥७-७८-२१॥",
  "बहून्वर्षगणान्ब्रह्मन्भुज्यमानमिदं मया ।\nक्षयं नाभ्येति ब्रह्मर्षे तृप्तिश्चापि ममोत्तमा ॥७-७८-२२॥",
  "तस्य मे कृच्छ्रभूतस्य कृच्छ्रादस्माद्विमोचय ।\nअन्येषां न गतिर्ह्यत्र कुम्भयोनिमृते द्विजम् ॥७-७८-२३॥",
  "इदमाभरणं सौम्य तारणार्थं द्विजोत्तम ।\nप्रतिगृह्णीष्व भद्रं ते प्रसादं कर्तुमर्हसि ॥७-७८-२४॥",
  "इदं तावत्सुवर्णं च धनं वस्त्राणि च द्विज ।\nभक्ष्यं भोज्यं च ब्रह्मर्षे ददात्याभरणानि च ॥७-७८-२५॥",
  "सर्वान्कामान्प्रयच्छामि भोगांश्च मुनिपुङ्गव ।\nतारणे भगवन्मह्यं प्रसादं कर्तुमर्हसि ॥७-७८-२६॥",
  "तस्याहं स्वर्गिणो वाक्यं श्रुत्वा दुःखसमन्वितम् ।\nतारणायोपजग्राह तदाभरणमुत्तमम् ॥७-७८-२७॥",
  "मया प्रतिगृहीते तु तस्मिन्नाभरणे शुभे ।\nमानुषः पूर्वको देहो राजर्षेर्विननाश ह ॥७-७८-२८॥",
  "प्रनष्टे तु शरीरेऽसौ राजर्षिः परया मुदा ।\nतृप्तः प्रमुदितो राजा जगाम त्रिदिवं सुखम् ॥७-७८-२९॥",
  "तेनेदं शक्रतुल्येन दिव्यमाभरणं मम ।\nतस्मिन्निमित्ते काकुत्स्थ दत्तमद्भुतदर्शनम् ॥७-७८-३०॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे आभरणागमः नाम अष्टसप्ततितमः सर्गः ॥७-७८॥"
]