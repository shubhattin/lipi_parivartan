[
  "अथ श्रीमद्वाल्मीकीयरामायणे उत्तरकाण्डे सीतापरित्यागः नाम अष्टचत्वारिंशः सर्गः ॥७-४८॥",
  "लक्ष्मणस्य वचः श्रुत्वा दारुणं जनकात्मजा ।\nपरं विषादमागम्य वैदेही निपपात ह ॥७-४८-१॥",
  "सा मुहूर्तमिवासञ्ज्ञा बाष्पपर्याकुलेक्षणा ।\nलक्ष्मणं दीनया वाचा उवाच जनकात्मजा ॥७-४८-२॥",
  "मामिकेयं तनुर्नूनं सृष्टा दुःखाय लक्ष्मण ।\nधात्रा यस्यास्तथा मेऽद्य दुःखमूर्तिः प्रदृश्यते ॥७-४८-३॥",
  "किं नु पापं कृतं पूर्वं को वा दारैर्वियोजितः ।\nयाऽहं शुद्धसमाचारा त्यक्ता नृपतिना सती ॥७-४८-४॥",
  "पुराऽहमाश्रमे वासं रामपादानुवर्तिनी ।\nअनुरुध्यापि सौमित्रे दुःखे च परिवर्तिनी ॥७-४८-५॥",
  "सा कथं ह्याश्रमे सौम्य वत्स्यामि विजनीकृता ।\nआख्यास्यामि च कस्याहं दुःखं दुःखपरायणा ॥७-४८-६॥",
  "किं नु वक्ष्यामि मुनिषु कर्म वा सत्कृतं च किम् ।\nकस्मिंश्चित् कारणे त्यक्ता राघवेण महात्मना ॥७-४८-७॥",
  "न खल्वद्यैव सौमित्रे जीवितं जाह्नवीजले ।\nत्यजेयं राजवंशस्तु भर्तुर्मे परिहास्यते ॥७-४८-८॥",
  "यथाज्ञं कुरु सोमित्रे त्यज मां दुःखभागिनीम् ।\nनिदेशे स्थीयतां राज्ञः शृणु चेदं वचो मम ॥७-४८-९॥",
  "श्वश्रूणामविशेषेण प्राञ्जलिप्रग्रहेण च ।\nशिरसाऽऽवन्द्य चरणौ कुशलं ब्रूहि पार्थिवम् ॥७-४८-१०॥",
  "शिरसाऽभिनतो ब्रूयाः सर्वासामेव लक्ष्मण ।\nवक्तव्यश्चापि नृपतिर्धर्मेषु सुसमाहितः ॥७-४८-११॥",
  "जानासि च यथा शुद्धा सीता तत्त्वेन राघव ।\nभक्त्या च परया युक्ता हिता च तव नित्यशः ॥७-४८-१२॥",
  "अहं त्यक्ता त्वया वीर अयशोभीरुणा जने ।\nयच्च ते वचनीयं स्यादपवादसमुत्थितम् ।\nमया च परिहर्तव्यं त्वं हि मे परमा गतिः ॥७-४८-१३॥",
  "वक्तव्यश्चेति नृपतिर्धमेण सुसमाहितः ।\nयथा भ्रातृषु वर्तेथास्तथा पौरेषु नित्यदा ॥७-४८-१४॥",
  "परमो ह्येष धर्मस्ते तस्मात्कीर्तिरनुत्तमा ॥७-४८-१५॥",
  "यत्तु पौरजनो राजन्धर्मेण समवाप्नुयात् ।\nअहं तु नानुशोचामि स्वशरीरं नरर्षभ ॥७-४८-१६॥",
  "यथापवादं पौराणां तथैव रघुनन्दन ।\nपतिर्हि देवता नार्याः पतिर्बन्धुः पतिर्गुरुः ॥७-४८-१७॥",
  "प्राणैरपि प्रियं तस्माद्भर्तुः कार्यं विशेषतः ।\nइति मद्वचनाद्रामो वक्तव्यो मम सङ्ग्रहः ।\nनिरीक्ष्य माऽद्य गच्छ त्वमृतुकालातिवर्तिनीम् ॥७-४८-१८॥",
  "एवं ब्रुवन्त्यां सीतायां लक्ष्मणो दीनचेतनः ।\nशिरसाऽऽवन्द्य धरणीं व्याहर्तुं न शशाक ह ॥७-४८-१९॥",
  "प्रदक्षिणं च तां कृत्वा रुदन्नेव महास्वनः ।\nध्यात्वा मुहूर्तं तामाह किं मां वक्ष्यसि शोभने ॥७-४८-२०॥",
  "दृष्टपूर्वं न ते रूपं पादौ दृष्टौ तवानघे ।\nकथमत्र हि पश्यामि रामेण रहितां वने ॥७-४८-२१॥",
  "इत्युक्त्वा तां नमस्कृत्य पुनर्नावमुपारुहत् ।\nआरुह्य च पुनर्नावं नाविकं चाभ्यचोदयत् ॥७-४८-२२॥",
  "स गत्वा चोत्तरं तीरं शोकभारसमन्वितः ।\nसम्मूढ इव दुःखेन रथमध्यारुहद्द्रुतम् ॥७-४८-२३॥",
  "मुहुर्मुहुः परावृत्य दृष्ट्वा सीतामनाथवत् ।\nचेष्टन्तीं परतीरस्थां लक्ष्मणः प्रययावथ ॥७-४८-२४॥",
  "दूरस्थं रथमालोक्य लक्ष्मणं च मुहूर्मुहुः ।\nनिरीक्षमाणां तूद्विग्नां सीतां शोकः समाविशत् ॥७-४८-२५॥",
  "सा दुःखभारावनता यशस्विनी यशोधना नाथमपश्यती सती ।\nरुरोद सा बर्हिणनादिते वने महास्वनं दुःखपरायणा सती ॥७-४८-२६॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे सीतापरित्यागः नाम अष्टचत्वारिंशः सर्गः ॥७-४८॥"
]