[
  "श्रीमद्वाल्मीकीयरामायणे उत्तरकाण्डे हयचर्या नाम द्विनवतितमः सर्गः ॥७-९२॥",
  "तत्सर्वमखिलेनाशु प्रस्थाप्य भरताग्रजः ।\nहयं लक्षणसम्पन्नं कृष्णसारं मुमोच ह ॥७-९२-१॥",
  "ऋत्विग्भिर्लक्ष्मणं सार्धमश्वतन्त्रे नियोज्य च ।\nततो ऽभ्यगच्छत्काकुत्स्थः सह सैन्येन नैमिशम् ॥७-९२-२॥",
  "यज्ञवाटं महाबाहुर्दृष्ट्वा परममद्भुतम् ।\nप्रबर्षमतुलं लेभे श्रीमानिति वचो ऽब्रवीत् ॥७-९२-३॥",
  "नैमिषे वसतस्तस्य सर्व एव नराधिपाः ।\nआनिन्युरुपहारांश्च तान्रामः प्रत्यपूजयत् ॥७-९२-४॥",
  "उपकार्या महार्हाश्च पार्थिवानां महात्मनाम् ।\nसानुगानां नरश्रेष्ठो व्यादिदेश महामतिः ॥७-९२-५॥",
  "अन्नपानानि वस्त्राणि सानुगानां महात्मनाम् ।\nभरतः सन्ददावाशु शत्रुघ्नसहितस्तदा ॥७-९२-६॥",
  "वानराश्च महात्मानः सुग्रीवसहितास्तदा ।\nविप्राणां प्रणताः सर्वे चक्रिरे परिवेषणम् ॥७-९२-७॥",
  "बिभीषणश्च रक्षोभिर्बहुभिः स्रग्विभिर्वृतः ।\nऋषीणामुग्रतपसां पूजां चक्रे महात्मनाम् ॥७-९२-८॥",
  "एवं सुविहितो यज्ञो हयमेधो ऽभ्यवर्तत ।\nलक्ष्मणेनागुप्ता च हयचर्या प्रवर्तत ।\nईदृशं राजसिंहस्य यज्ञप्रवरमुत्तमम् ॥७-९२-९॥",
  "नान्यः शब्दो ऽभवत्तत्र हयमेधे महात्मनः ।\nछन्दतो देहि विस्रब्धो यावत्तुष्यन्ति याचकाः ॥७-९२-१०॥",
  "तावत्सर्वाणि दत्तानि क्रतुमध्ये महात्मनः ।\nविविधानि च गौडानि खाण्डवानि तथैव च ॥७-९२-११॥",
  "न निस्सृतं भतत्योष्ठाद्वचनं यावदर्थिनाम् ।\nतावद्वानररक्षोभिर्दत्तमेवाभ्यदृश्यत ॥७-९२-१२॥",
  "न कश्चिन्मलिनस्तत्र दीनो वा ऽप्यथ कृर्शतः ।\nतस्मिन्यज्ञवरे राज्ञो हृष्टपुष्टजनावृते ॥७-९२-१३॥",
  "ये च तत्र महात्मानो मुनयश्चिरजीविनः ।\nनास्मरंस्तादृशं यज्ञं नाप्यासीत् स कदाचन ॥७-९२-१४॥",
  "यः कृत्यवान्सुवर्णेन सुवर्णं लभते स्म सः ।\nवित्तार्थी लभते वित्तं रत्नार्थी रत्नमेव च ॥७-९२-१५॥",
  "रजतानां सुवर्णानामश्मनामथ वाससाम् ।\nअनिशं दीयमानानां राशिः समुपदृश्यते ॥७-९२-१६॥",
  "न शक्रस्य धनेशस्य यमस्य वरुणस्य वा ।\nईदृशो दृष्टपूर्वो न एवमूचुस्तपोधनाः ॥७-९२-१७॥",
  "सर्वत्र वानरास्तस्थुः सर्वत्रैव च राक्षसाः ।\nवासोधनान्नमर्थिभ्यः पूर्णहस्ता ददुर्भृशम् ॥७-९२-१८॥",
  "ईदृशो राजसिंहस्य यज्ञः सर्वगुणान्वितः ।\nसंवत्सरमथो साग्रं वर्तते न च हीयते ॥७-९२-१९॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे द्विनवतितमः सर्गः ॥७-९२॥"
]