[
  "श्रीमद्वाल्मीकीयरामायणे उत्तरकाण्डे माल्यवदाद्यपत्योत्पत्तिः नाम पञ्चमः सर्गः ॥७-५॥",
  "सुकेशं धार्मिकं दृष्ट्वा वरलब्धं च राक्षसम् ।\nग्रामणीर्नाम गन्धर्वो विश्वावसुसमप्रभः ॥७-५-१॥",
  "तस्य देववती नाम द्वितीया श्रीरिवात्मजा ।\nत्रिषु लोकेषु विख्याता रूपयौवनशालिनी ।\nतां सुकेशाय धर्मेण ददौ रक्षःश्रियं यथा ॥७-५-२॥",
  "वरदानकृतैश्वर्यं सा तं प्राप्य पतिं प्रियम् ।\nआसीद्देववती तुष्टा धनं प्राप्येव निर्धनः ॥७-५-३॥",
  "स तया सह संयुक्तो रराज रजनीचरः ।\nअञ्जनादभिनिष्क्रान्तः करेण्वेव महागजः ॥७-५-४॥",
  "देववत्यां सुकेशस्तु जनयामास राघव ॥७-५-५॥",
  "त्रीन् पुत्रान् जनयामास त्रेताग्निसमविग्रहान् ।\nमाल्यवन्तं सुमालिं च मालिं च बलिनां वरम् ।\nत्रींस्त्रिनेत्रसमान्पुत्रान्राक्षसान्राक्षसाधिपः ॥७-५-६॥",
  "त्रयो लोका इवाव्यग्राः स्थितास्त्रय इवाग्नयः ।\nत्रयो मन्त्रा इवात्युग्रास्त्रयो घोरा इवामयाः ॥७-५-७॥",
  "त्रयः सुकेशस्य सुतास्त्रेताग्निसमतेजसः ।\nविवृद्धिमगमंस्तत्र व्याधयोपेक्षिता इव ॥७-५-८॥",
  "वरप्राप्तिं पितुस्ते तु ज्ञात्वेश्वरतपोबलात् ।\nतपस्तप्तुं गता मेरुं भ्रातरः कृतनिश्चयाः ॥७-५-९॥",
  "प्रगृह्य नियमान्घोरान्राक्षसा नृपसत्तम ।\nविचेरुस्ते तपो घोरं सर्वभूतभयावहम् ॥७-५-१०॥",
  "सत्यार्जवशमोपेतैस्तपोभिरतिदुष्करैः ।\nसन्तापयन्तस्त्रील्लोँकान्सदेवासुरमानुषान् ॥७-५-११॥",
  "ततो विभुश्चतुर्वक्त्रो विमानवरमास्थितः ।\nसुकेशपुत्रानामन्त्र्य वरदोऽस्मीत्यभाषत ॥७-५-१२॥",
  "ब्रह्माणं वरदं ज्ञात्वा सेन्द्रैर्देवगणैर्वृतम् ।\nऊचुः प्राञ्जलयः सर्वे वेपमाना इव द्रुमाः ॥७-५-१३॥",
  "तपसाराधितो देव यदि नो दिशसे वरम् ।\nअजेयाः शत्रुहन्तारस्तथैव चिरजीविनः ॥७-५-१४॥",
  "प्रभविष्ण्वो भवामेति परस्परमनुव्रताः ॥७-५-१५॥",
  "एवं भविष्यतीत्युक्त्वा सुकेशतनयान्विभुः ।\nस ययौ ब्रह्मलोकाय ब्रह्मा ब्राह्मणवत्सलः ॥७-५-१६॥",
  "वरं लब्ध्वा तु ते सर्वे राम रात्रिञ्चरास्तदा ।\nसुरासुरान्प्रबाधन्ते वरदानसुनिर्भयाः ॥७-५-१७॥",
  "तैर्वध्यमानास्त्रिदशाः सर्षिसङ्घाः सचारणाः ।\nत्रातारं नाधिगच्छन्ति निरयस्था यथा नराः ॥७-५-१८॥",
  "अथ ते विश्वकर्माणं शिल्पिनां वरमव्ययम् ।\nऊचुः समेत्य संहृष्टा राक्षसा रघुसत्तम ॥७-५-१९॥",
  "ओजस्तेजोबलवतां महतामात्मतेजसा ।\nगृहकर्ता भवानेव देवानां हृदयेप्सितम् ॥७-५-२०॥",
  "अस्माकमपि तावत्त्वं गृहं कुरु महामते ।\nहिमवन्तमपाश्रित्य मेरुमन्दरमेव वा ।\nमहेश्वरगृहप्रख्यं गृहं नः क्रियतां महत् ॥७-५-२१॥",
  "विश्वकर्मा ततस्तेषां राक्षसानां महाभुजः ।\nनिवासं कथयामास शक्रस्येवामरावतीम् ॥७-५-२२॥",
  "दक्षिणस्योदधेस्तीरे त्रिकूटो नाम पर्वतः ।\nसुवेल इति चाप्यन्यो द्वितीयस्तत्र सत्तमाः ॥७-५-२३॥",
  "शिखरे तस्य शैलस्य मध्यमेऽम्बुदसन्निभे ।\nशकुनैरपि दुष्प्रापे टङ्कच्छिन्नचतुर्दिशि ॥७-५-२४॥",
  "त्रिंशद्योजनक्स्तीर्णा शतयोजनमायता ।\nस्वर्णप्राकारसंवीता हेमतोरणसंवृता ॥७-५-२५॥",
  "मया लङ्केति नगरी शक्राज्ञप्तेन निर्मिता ।\nतस्यां वसत दुर्धर्षा यूयं राक्षसपुङ्गवाः ॥७-५-२६॥",
  "अमरावतीं समासाद्य सेन्द्रा इव दिवौकसः ।\nलङ्कादुर्गं समासाद्य राक्षसैर्बहुभिर्वृताः ॥७-५-२७॥",
  "भविष्यथ दुराधर्षाः शत्रूणां शत्रुसूदनाः ॥७-५-२८॥",
  "विश्वकर्मवचः श्रुत्वा ततस्ते राक्षसोत्तमाः ।\nसहस्रानुचरा भूत्वा गत्वा तामवसन्पुरीम् ॥७-५-२९॥",
  "दृढप्राकारपरिखां हैमैर्गृहशतैर्वृताम् ।\nलङ्कामवाप्य ते हृष्टा न्यवसन्रजनीचराः ॥७-५-३०॥",
  "एतस्मिन्नेव काले तु यथाकामं च राघव ।\nनर्मदा नाम गन्धर्वी बभूव रघुनन्दन ॥७-५-३१॥",
  "तस्याः कान्यात्रयं ह्यासीत् धीश्रीकिर्तिसमद्युति ।\nज्येष्ठक्रमेण सा तेषां राक्षसानामराक्षसी ॥७-५-३२॥",
  "कन्यास्ताः प्रददौ हृष्टा पूर्णचन्द्रनिभाननाः ।\nत्रयाणां राक्षसेन्द्राणां तिस्रो गन्धर्वकन्यकाः ॥७-५-३३॥",
  "दत्ता मात्रा महाभागा नक्षत्रे भगदैवते ।\nकुतदारास्तु ते राम सुकेशतनयास्तदा ॥७-५-३४॥",
  "चिक्रीडुः सह भार्याभिरप्सरोभिरिवामराः ।\nततो माल्यवतो भार्या सुन्दरी नाम सुन्दरी ॥७-५-३५॥",
  "स तस्यां जनयामास यदपत्यं निबोध तत् ।\nवज्रमुष्टिर्विरूपाक्षोदुर्मुखश्चैव राक्षसः ॥७-५-३६॥",
  "सुप्तघ्नो यज्ञकोपश्च मत्तोन्मत्तौ तथैव च ।\nअनला चाभवत्कन्या सुन्दर्यां राम सुन्दरी ॥७-५-३७॥",
  "सुमालिनोऽपि भार्यासीत्पूर्णचद्रनिभानना ।\nनाम्ना केतुमती राम प्राणेभ्योऽपि गरीयसी ॥७-५-३८॥",
  "सुमाली जनयामास यदपत्यं निशाचरः ।\nकेतुमत्यां महाराज तन्निबोधानुपूर्वशः ॥७-५-३९॥",
  "प्रहस्तोऽकम्पनश्चैव विकटः कालकार्मुखः ।\nधूम्राक्षश्चैव दण्डश्च सुपार्श्वश्च महाबलः ॥७-५-४०॥",
  "संह्रादिः प्रघसश्चैव भासकर्णश्च राक्षसः ।\nराका पुष्पोत्कटा चैव कैकसी च शुचिस्मिता कुम्भीनसी च इत्येते सुमालेः प्रसवाः स्मृताः ॥७-५-४१॥",
  "मालेस्तु वसुधा नाम गन्धर्वी रूपशालिनी ।\nभार्यासीत्पद्मपत्राक्षी स्वक्षी यक्षीवरोपमा ॥७-५-४२॥",
  "सुमालेरनुजस्तस्यां जनयामास यत् प्रभो ।\nअपत्यं कथ्यमानं तु मया त्वं शृणु राघव ॥७-५-४३॥",
  "अनिलश्चानलश्चैव हरः सम्पातिरेव च ।\nएते विभीषणामात्या मालेयास्तु निशाचरः ॥७-५-४४॥",
  "ततस्तु ते राक्षसपुङ्गवास्त्रयो निशाचरैः पुत्रशतैश्च संवृताः ।\nसुरान्सहेन्द्रानृषिनागयक्षान्बबाधिरे तान्बहुवीर्यदर्पिताः ॥७-५-४५॥",
  "जगद्भ्रमन्तोऽनिलवद्दुरासदा रणेषु मृत्युप्रतिमानतेजसः ।\nवरप्रदानादतिगर्विता भृशं क्रतुक्रियाणां प्रशमङ्कराः सदा ॥७-५-४६॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पञ्चमः सर्गः ॥७-५॥"
]