[
  "श्रीमद्वाल्मीकीयरामायणे उत्तरकाण्डे शत्रुघ्नप्रार्थना नाम द्विषष्ठितमः सर्गः ॥७-६२॥",
  "तथोक्ते तानृषीन्रामः प्रत्युवाच कृताञ्जलिः ।\nकिमाहारः किमाचारो लवणः क्व च वर्तते ॥७-६२-१॥",
  "राघवस्य वचः श्रुत्वा ऋषयः सर्व एव ते ।\nततो निवेदयामासुर्लवणो ववृधे यथा ॥७-६२-२॥",
  "आहारः सर्वसत्त्वानि विशेषेण च तापसाः ।\nआचारो रौद्रता नित्यं वासो मधुवने तथा ॥७-६२-३॥",
  "हत्वा बहुसहस्राणि सिंहव्याघ्रमृगद्विपान् ।\nमानुषांश्चैव कुरुते नित्यमाहारमाह्निकम् ॥७-६२-४॥",
  "ततोऽन्तराणि सत्त्वानि खादते स महाबलः ।\nसंहारे समनुप्राप्ते व्यादितास्य इवान्तकः ॥७-६२-५॥",
  "तच्छ्रुत्वा राघवो वाक्यमुवाच स महामुनीन् ।\nघातयिष्यामि तद्रक्षो ह्यपगच्छतु वो भयम् ॥७-६२-६॥",
  "प्रतिज्ञाय तथा तेषां मुनीनामुग्रतेजसाम् ।\nस भ्रातऽन्सहितान्सर्वानुवाच रघुनन्दनः ॥७-६२-७॥",
  "को हन्ता लवणं वीरः कस्यांशः स विधीयताम् ।\nभरतस्य महाबाहोः शत्रुघ्नस्य च धीमतः ॥७-६२-८॥",
  "राघवेणैवमुक्तस्तु भरतो वाक्यमब्रवीत् ।\nअहमेनं वधिष्यामि ममांशः स विधीयताम् ॥७-६२-९॥",
  "भरतस्य वचः श्रुत्वा धैर्यशौर्यसमन्वितम् ।\nलक्ष्मणावरजस्तस्थौ हित्वा सौवर्णमासनम् ॥७-६२-१०॥",
  "शत्रुघ्नस्त्वब्रवीद्वाक्यं प्रणिपत्य नराधिपम् ।\nकृतकर्मा महाबाहुर्मध्यमो रघुनन्दनः ॥७-६२-११॥",
  "आर्येण हि पुरा शून्या त्वयोध्या परिपालिता ।\nसन्तापं हृदये कृत्वा आर्यस्यागमनं प्रति ॥७-६२-१२॥",
  "दुःखानि च बहूनीह ह्यनुभूतानि पार्थिव ।\nशयानो दुःखशय्यासु नन्दिग्रामेऽवसत्पुरा ॥७-६२-१३॥",
  "फलमूलाशनो भूत्वा जटी चीरधरस्तथा ।\nअनुभूयेदृशं दुःखमेष राघवनन्दनः ।\nप्रेष्ये मयि स्थिते राजन्न भूयः क्लेशमाप्नुयात् ॥७-६२-१४॥",
  "तथा ब्रुवति शत्रुघ्ने राघवः पुनरब्रवीत् ।\nएवं भवतु काकुत्स्थ क्रियतां मम शासनम् ॥७-६२-१५॥",
  "राज्ये त्वामभिषेक्ष्यामि मधोस्तु नगरे शुभे ।\nनिवेशय महाबाहो भरतं यद्यवेक्षसे ॥७-६२-१६॥",
  "शूरस्त्वं कृतविद्यश्च समर्थश्च निवेशने ॥७-६२-१७॥",
  "यो हि शत्रुं समुत्पाट्य पार्थिवस्य पुनः क्षये ।\nन विधत्ते नृपं तत्र नरकं स हि गच्छति ॥७-६२-१८॥",
  "स त्वं हत्वा मधुसुतं लवणं पापनिश्चयम् ।\nराज्यं प्रशाधि धर्मेण वाक्यं मे यद्यवेक्षसे ॥७-६२-१९॥",
  "उत्तरं च न वक्तव्यं शूर वाक्यान्तरे मम ।\nबालेन पूर्वजस्याज्ञा कर्तव्या नात्र संशयः ॥७-६२-२०॥",
  "अभिषेकं च काकुत्स्थ प्रतीच्छस्व मयोद्यतम् ।\nवसिष्ठप्रमुखैर्विप्रैर्विधिमन्त्रपुरस्कृतम् ॥७-६२-२१॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे द्विषष्ठितमः सर्गः ॥७-६२॥"
]