[
  "श्रीमद्वाल्मीकीयरामायणे उत्तरकाण्डे शत्रुघ्नप्रशंसा नाम एकसप्ततितमः सर्गः ॥७-७१॥",
  "ततो द्वादशमे वर्षे शत्रघ्नो रामपालिताम् ।\nअयोध्यां चकमे गन्तुमल्पभृत्यबलानुगः ॥७-७१-१॥",
  "ततो मन्त्रिपुरोगांश्च बलमुख्यान्निवर्त्य च ।\nजगाम हयमुख्यैश्च रथानां च शतेन सः ॥७-७१-२॥",
  "स गत्वा गणितान्वासान्सप्ताष्टौ रघुनन्दनः ।\nवाल्मीक्याश्रममागत्य वासं चक्रे महायशाः ॥७-७१-३॥",
  "सो ऽभिवाद्य ततः पादौ वाल्मीकेः पुरुषर्षभः ।\nपाद्यमर्ध्यं तथातिथ्यं जग्राह मुनिहस्ततः ॥७-७१-४॥",
  "बहुरूपाः सुमधुराः कथास्तत्र सहस्रशः ।\nकथयामास स मुनिः शत्रुघ्नाय महात्मने ॥७-७१-५॥",
  "उवाच च मुनिर्वाक्यं लवणस्य वधाश्रितम् ।\nसुदुष्करं कृतं कर्म लवणं निघ्नता त्वया ॥७-७१-६॥",
  "बहवः पार्थिवाः सौम्य हताः सबलवाहनाः ।\nलवणेन महाबाहो युध्यमाना महाबलाः ॥७-७१-७॥",
  "स त्वया निहतः पापो लीलया पुरुषर्षभ ।\nजगतश्च भयं तत्र प्रशान्तं तव तेजसा ॥७-७१-८॥",
  "रावणस्य वधो घोरो यत्नेन महता कृतः ।\nइदं तु सुमहत्कर्म त्वया कृतमयत्नतः ॥७-७१-९॥",
  "प्रीतिश्चास्मिन्परा जाता देवानां लवणे हते ।\nभूतानां चैव सर्वेषां जगतश्च प्रियं कृतम् ॥७-७१-१०॥",
  "तच्च युद्धं मया दृष्टं यथावत्पुरुषर्षभ ।\nसभायां वासवस्याथ उपविष्टेन राघव ॥७-७१-११॥",
  "ममापि परमा प्रीतिर्हृदि शत्रुघ्न वर्तते ।\nउपाघ्रास्यामि ते मूर्ध्नि स्नेहस्यैषा परा गतिः ॥७-७१-१२॥",
  "इत्युक्त्वा मूर्ध्नि शत्रुघ्नमुपाघ्राय महामुनिः ।\nआतिथ्यमकरोत्तस्य ये च तस्य पदानुगाः ॥७-७१-१३॥",
  "स भुक्तवान्नरश्रेष्ठो गीतमाधुर्यमुत्तमम् ।\nशुश्राव रामचरितं तस्मिन्काले यथाकृमम् ॥७-७१-१४॥",
  "तन्त्रीलयसमायुक्तं त्रिस्थानकरणान्वितम् ।\nसंस्कृतं लक्षणोपेतं समतालसमन्वितम् ।\nशुश्राव रामचरितं तस्मिन्काले पुरा कृतम् ॥७-७१-१५॥",
  "तान्यक्षराणि सत्यानि यथावृत्तानि पूर्वशः ।\nश्रुत्वा पुरुषशार्दूलो विसञ्ज्ञो बाष्पलोचनः ॥७-७१-१६॥",
  "स मुहूर्तमिवासञ्ज्ञो विनिःश्वस्य मुहुर्मुहुः ।\nतस्मिन् गीते यथावृत्तं वर्तमानमिवाशृणोत् ॥७-७१-१७॥",
  "पदानुगाश्च ये राज्ञस्तां श्रुत्वा गीतिसम्पदम् ।\nअवाङ्मुखाश्च दीनाश्च ह्याश्चर्यमिति चाब्रुवन् ॥७-७१-१८॥",
  "परस्परं च ये तत्र सैनिकाः सम्बभाषिरे ।\nकिमिदं क्व च वर्तामः किमेतत्स्वप्नदर्शनम् ॥७-७१-१९॥",
  "अर्थो यो नः पुरा दृष्टस्तमाश्रमपदे पुनः ।\nशृणुमः किमिदं स्वप्नो गीतबन्धं श्रियो भवेत् ॥७-७१-२०॥",
  "विस्मयं ते परं गत्वा शत्रुघ्नमिदमब्रुवन् ।\nसाधु पृच्छ नरश्रेष्ठ वाल्मीकिं मुनिपुङ्गवम् ॥७-७१-२१॥",
  "शत्रुघ्नस्त्वब्रवीत्सर्वान्कौतूहलसमन्वितान् ।\nसैनिका न क्षमो ऽस्माकं परिप्रष्टुमिहेदृशः ॥७-७१-२२॥",
  "आश्चर्याणि बहूनीह भवन्त्यस्याश्रमे मुनेः ।\nन तु कौतूहलाद्युक्तमन्वेष्टुं तं महामुनिम् ॥७-७१-२३॥",
  "एवं तद्वाक्यमुक्त्वा च सैनिकान्रघुनन्दनः ।\nअभिवाद्य महर्षिं तं स्वं निवेशं ययौ तदा ॥७-७१-२४॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकसप्ततितमः सर्गः ॥७-७१॥"
]