[
  "श्रीमद्वाल्मीकीयरामायणे उत्तरकाण्डे अङ्गदचन्द्रकेतुनिवेशः नाम द्व्यधिकशततमः सर्गः ॥७-१०२॥",
  "तच्छ्रुत्वा हर्षमापेदे राघवो भ्रातृभिः सह ।\nवाक्यं चाद्भुतसङ्काशं तदा प्रोवाच लक्ष्मणम् ॥७-१०२-१॥",
  "इमौ कुमारौ सौमित्रे तव धर्मविशारदौ ।\nअङ्गदश्चन्द्रकेतुश्च राज्यार्थे दृढविक्रमौ ॥७-१०२-२॥",
  "इमौ राज्ये ऽभिषेक्ष्यामि देशः साधु विधीयताम् ।\nरमणीयो ह्यसम्बाधो रमेतां यत्र धन्विनौ ॥७-१०२-३॥",
  "न राज्ञो यत्र पीडा स्यान्नाश्रमाणां विनाशनम् ।\nस देशो दृश्यतां सौम्य नापराध्यामहे यथा ॥७-१०२-४॥",
  "तथोक्तवति रामे तु भरतः प्रत्युवाच ह ।\nअयं कारुपथो देशो रमणीयो निरामयः ॥७-१०२-५॥",
  "निवेश्यतां तत्र पुरमङ्गदस्य महात्मनः ।\nचन्द्रकेतोः सुरुचिरं चन्द्रकान्तं निरामयम् ॥७-१०२-६॥",
  "तद्वाक्यं भरतेनोक्तं प्रतिजग्राह राघवः ।\nतं च कृत्वा वशे देशमङ्गदस्य न्यवेशयत् ॥७-१०२-७॥",
  "अङ्गदीया पुरी रम्याप्यङ्गदस्य निवेशिता ।\nरमणीया सुगुप्ता च रामेणाक्लिष्टकर्मणा ॥७-१०२-८॥",
  "चन्द्रकेतोश्च मल्लस्य मल्लभूम्यां निवेशिता ।\nचन्द्रकान्तेति विख्याता दिव्या स्वर्गपुरी यथा ॥७-१०२-९॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे द्व्यधिकशततमः सर्गः ॥७-१०२॥"
]