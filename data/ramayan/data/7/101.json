[
  "श्रीमद्वाल्मीकीयरामायणे उत्तरकाण्डे तक्षपुष्कलनिवेशः नाम एकाधिकशततमः सर्गः ॥७-१०१॥",
  "श्रुत्वा सेनापतिं प्राप्तं भरतं केकयाधिपः ।\nयुधाजिद्गार्ग्यसहितं परां प्रीतिमुपागमत् ॥७-१०१-१॥",
  "स निर्ययौ जनौघेन महता केकयाधिपः ।\nत्वरमाणो ऽभिचक्राम गन्धर्वान्कामरूपिणः ॥७-१०१-२॥",
  "भरतश्च युधाजिच्च समेतौ लघुविक्रमैः ।\nगन्धर्वनगरं प्राप्तौ सबलौ सपदानुगौ ॥७-१०१-३॥",
  "श्रुत्वा तु भरतं प्राप्तं गन्धर्वास्ते समागताः ।\nयोद्धुकामा महावीर्या व्यनदन् वै समन्ततः ॥७-१०१-४॥",
  "ततः समभवद्युद्धं तुमुलं रोमहर्षणम् ।\nसप्तरात्रं महाभीमं न चान्यतरयोर्जयः ॥७-१०१-५॥",
  "खड्गशक्तिधनुर्ग्राहा नद्यः शोणितसंस्रवाः ।\nनृकलेवरवाहिन्यः प्रवृत्ताः सर्वतोदिशम् ॥७-१०१-६॥",
  "ततो रामानुजः क्रुद्धः कालस्यास्त्रं सुदारुणम् ।\nसंवर्तं नाम भरतो गन्धर्वेष्वभ्यचोदयत् ॥७-१०१-७॥",
  "ते बद्धाः कालपाशेन संवर्तेन विदारिताः ।\nक्षणेनाभिहतास्तेन तिस्रः कोट्यो महात्मनाम् ॥७-१०१-८॥",
  "तं घातं घोरसङ्काशं न स्मरन्ति दिवौकसः ।\nनिमेषान्तरमात्रेण तादृशानां महात्मनाम् ॥७-१०१-९॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकाधिकशततमः सर्गः ॥७-१०१॥"
]