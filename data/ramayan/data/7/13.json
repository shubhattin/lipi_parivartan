[
  "अथ श्रीमद्वाल्मीकीयरामायणे उत्तरकाण्डे धनददूतहननम् नाम त्रयोदशः सर्गः ॥७-१३॥",
  "अथ लोकेश्वरोत्सृष्टा तत्र कालेन केनचित् ।\nनिद्रा समभवत्तीव्रा कुम्भकर्णस्य रूपिणी ॥७-१३-१॥",
  "ततो भ्रातरमासीनं कुम्भकर्णोऽब्रवीद्वचः ।\nनिद्रा मां बाधते राजन्कारयस्व ममालयम् ॥७-१३-२॥",
  "विनियुक्तास्ततो राज्ञा शिल्पिनो विश्वकर्मवत् ।\nविस्तीर्णं योजनं शुभ्रं ततो द्विगुणमायतम् ॥७-१३-३॥",
  "दर्शनीयं निराबाधं कुम्भकर्णस्य चक्रिरे ।\nस्फाटिकैः काञ्चनैश्चित्रैः स्तम्भैः सर्वत्र शोभितम् ॥७-१३-४॥",
  "वैडूर्यकृतसोपानं किङ्किणीजालकं तथा ।\nदान्ततोरणविन्यस्तं वज्रस्फटिकवेदिकम् ॥७-१३-५॥",
  "मनोहरं सर्वसुखं कारयामास राक्षसः ।\nसर्वत्र सुखदं नित्यं मेरोः पुण्यां गुहामिव ॥७-१३-६॥",
  "तत्र निद्रां समाविष्टः कुम्भकर्णो महाबलः ।\nबहून्यब्दसहस्राणि शयानो न प्रबुद्ध्यते ॥७-१३-७॥",
  "निद्राभिभूते तु तदा कुम्भकर्णे दशाननः ।\nदेवर्षियक्षगन्धर्वान्सञ्जघ्ने हि निरङ्कुशः ॥७-१३-८॥",
  "उद्यानानि च चित्राणि नन्दनादीनि यानि च ।\nतानि गत्वा सुसङक्रुद्धो भिनत्ति स्म दशाननः ॥७-१३-९॥",
  "नदीं गज इव क्रीडन्वृक्षान्वायुरिव क्षिपन् ।\nनगान्व्रज्र इवोत्सृष्टो विध्वंसयति राक्षसः ॥७-१३-१०॥",
  "तथावृत्तं तु विज्ञाय दशग्रीवं धनेश्वरः ।\nकुलानुरूपं धर्मज्ञो वृत्तं संस्मृत्य चात्मनः ॥७-१३-११॥",
  "सौभ्रात्रदर्शनार्थं तु दूतं वैश्रवणस्तदा ।\nलङ्कां सम्प्रेषयामास दशग्रीवस्य वै हितम् ॥७-१३-१२॥",
  "स गत्वा नगरीं लङ्कामाससाद विभीषणम् ।\nमानितस्तेन धर्मेण पृष्टश्चागमनं प्रति ॥७-१३-१३॥",
  "पृष्ट्वा च कुशलं राज्ञो ज्ञातीनां च बिभीषणः ।\nसभायां दर्शयामास तमासीनं दशाननम् ॥७-१३-१४॥",
  "स दृष्ट्वा तत्र राजानं दीप्यमानं स्वतेजसा ।\nजयेति वाचा सम्पूज्य तूष्णीं समभिवर्तत ॥७-१३-१५॥",
  "तं तत्रोत्तमपर्यङ्के वरास्तरणशोभिते ।\nउपविष्टं दशग्रीवं दूतो वाक्यमथाब्रवीत् ॥७-१३-१६॥",
  "राजन्वदामि ते सर्वं भ्राता तव यदब्रवीत् ।\nउभयोः सदृशं वीर वृत्तस्य च कुलस्य च ॥७-१३-१७॥",
  "साधु पर्याप्तमेतावत्कृतश्चारित्रसङ्ग्रहः ।\nसाधु धर्मे व्यवस्थानं क्रियतां यदि शक्यते ॥७-१३-१८॥",
  "दृष्टं मे नन्दनं भग्नमृषयो निहताः श्रुताः ।\nदेवतानां समुद्योगस्त्वत्तो राजन्मम श्रुतः ॥७-१३-१९॥",
  "निराकृतश्च बहुशस्त्वयाऽहं राक्षसाधिप ।\nअपराद्धा हि बाल्याच्च रमणीयाः स्वबान्धवाः ॥७-१३-२०॥",
  "अहं तु हिमवत्पृष्ठं गतो धर्ममुपासितुम् ।\nरौद्रं व्रत्तं समास्थाय नियतो नियतेन्द्रियः ॥७-१३-२१॥",
  "तत्र देवो मया दृष्टः सह देव्या मया प्रभुः ।\nसव्यं चक्षुर्मया दैवात्तत्र देव्यां निपातितम् ॥७-१३-२२॥",
  "का न्वियं स्यादिति शुभा न खल्वन्येन हेतुना ।\nरूपं ह्यनुपमं कृत्वा रुद्राणी तत्र तिष्ठति ॥७-१३-२३॥",
  "देव्या दिव्यप्रभावेण दग्धं सव्यं ममेक्षणम् ।\nरेणुध्वस्तमिव ज्योतिः पिङ्गुलत्वमुपागतम् ॥७-१३-२४॥",
  "ततोऽहमन्यद्विस्तीर्णं गत्वा तस्य गिरेस्तटम् ।\nतूष्णीं वर्षशतान्यष्टौ समाधारं महाव्रतम् ॥७-१३-२५॥",
  "समाप्ते नियमे तस्मिंस्तत्र देवो महेश्वरः ।\nप्रीतः प्रीतेन मनसा प्राह वाक्यमिदं प्रभुः ॥७-१३-२६॥",
  "पैङ्गल्यं यदवाप्तं हि देव्या रूपनिरीक्षणात् ।\nप्रीतोऽस्मि तव धर्मज्ञ तपसा नेन सुव्रत ॥७-१३-२७॥",
  "मया चैतद्व्रतं चीर्णं त्वया चैव धनाधिप ।\nतृतीयः पुरुषो नास्ति यश्चरेव्रतमीदृशम् ॥७-१३-२८॥",
  "व्रतं सुनिश्चयं ह्येतन्मया ह्युत्पादितं पुरा ।\nतत्सखित्वं मया सौम्य रोचयस्व धनेश्वर ॥७-१३-२९॥",
  "तपसा निर्जितश्चैव सखा भव ममानघ ।\nदेव्या दग्धं प्रभावेण यच्च सव्यं तवेक्षणम् ॥७-१३-३०॥",
  "एकाक्षिपिङ्गलेत्येव नाम स्थास्यति शाश्वतम् ।\nएवं तेन सखित्वं च प्राप्यानुज्ञां च शङ्करात् ॥७-१३-३१॥",
  "आगत्य च श्रुतोऽयं मे तव पापविनिश्चयः ॥७-१३-३२॥",
  "तदधर्मिष्ठसंयोगान्निवर्त कुलदूषणात् ।\nचिन्त्यते हि वधोपायः सर्षिसङ्घैः सुरैस्तव ॥७-१३-३३॥",
  "एवमुक्तो दशग्रीवः क्रुद्धसंरक्तलोचनः ।\nहस्तौ दन्तांश्च सम्पीड्य वाक्यमेतदुवाच ह ॥७-१३-३४॥",
  "विज्ञातं ते मया दूत वाक्यं यस्य प्रभाषसे ।\nनैतत्त्वमसि नैवासौ भ्रात्रा येनासि चोदितः ॥७-१३-३५॥",
  "हितं नैष ममैतद्धि ब्रवीति धनरक्षकः ।\nमहेश्वरसखित्वं तु मूढ श्रावयते किल ॥७-१३-३६॥",
  "न चेदं क्षमणीयं मे यदेतद्भाषितं त्वया ।\nयदेतावन्मया कालं दूत तस्य तु मर्षितम् ॥७-१३-३७॥",
  "न हन्तव्यो गुरुर्ज्येष्ठो मयाऽयमिति मन्यते ।\nतस्य त्विदानीं श्रुत्वा मे वाक्यमेषा कृता मतिः ॥७-१३-३८॥",
  "त्रीँल्लोकानपि जेष्यामि बाहुवीर्यमुपाश्रितः ॥७-१३-३९॥",
  "एतन्मुहूर्तमेवाहं तस्यैकस्य तु वै कृते ।\nचतुरो लोकपालांस्तान्नयिष्यामि यमक्षयम् ॥७-१३-४०॥",
  "एवमुक्त्वा तु लङ्केशो दूतं खड्गेन जघ्निवान् ।\nददौ भक्षयितुं ह्येनं राक्षसानां दुरात्मनाम् ॥७-१३-४१॥",
  "एवं कृतस्वस्त्ययनो रथमारुह्य रावणः ।\nत्रैलोक्यविजयाकाङ्क्षी ययौ यत्र धनेश्वरः ॥७-१३-४२॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे धनददूतहननम् नाम त्रयोदशः सर्गः ॥७-१३॥"
]