[
  "अथ श्रीमद्वाल्मीकीयरामायणे उत्तरकाण्डे सौदासकथा नाम पञ्चषष्ठितमः सर्गः ॥७-६५॥",
  "प्रस्थाप्य च बलं सर्वं मासमात्रोषितः पथि ।\nएक एवाशु शत्रुघ्नो जगाम त्वरितं तदा ॥७-६५-१॥",
  "द्विरात्रमन्तरे शूर उष्य राघवनन्दनः ।\nवाल्मीकेराश्रमं पुण्यमगच्छद्वासमुत्तमम् ॥७-६५-२॥",
  "सोऽभिवाद्य महात्मानं वाल्मीकिं मुनिसत्तमम् ।\nकृताञ्जलिरथो भूत्वा वाक्यमेतदुवाच ह ॥७-६५-३॥",
  "भगवन्वस्तुमिच्छामि गुरोः कृत्यादिहागतः ।\nश्वः प्रभाते गमिष्यामि प्रतीचीं वारुणीं दिशम् ॥७-६५-४॥",
  "शत्रुघ्नस्य वचः श्रुत्वा प्रहस्य मुनिपुङ्गवः ।\nप्रत्युवाच महात्मानं स्वागतं ते महायशः ॥७-६५-५॥",
  "स्वमाश्रममिदं सौम्य राघवाणां कुलस्य हि ।\nआसनं पाद्यमर्ध्यं च निर्विशङ्कः प्रतीच्छ मे ॥७-६५-६॥",
  "प्रतिगृह्य तदा पूजां फलमूलं च भोजनम् ।\nभक्षयामास काकुत्स्थस्तृप्तिं च परमां गतः ॥७-६५-७॥",
  "स भुक्त्वा फलमूलं च महर्षिं तमुवाच ह ।\nइयं यज्ञविभूतिस्ते कस्याश्रमसमीपतः ॥७-६५-८॥",
  "तत्तस्य भाषितं श्रुत्वा वाल्मीकिर्वाक्यमब्रवीत् ।\nशत्रुघ्न शृणु यस्येदं बभूवायतनं पुरा ॥७-६५-९॥",
  "युष्माकं पूर्वको राजा सौदासस्तस्य भूपतेः ।\nपुत्रो वीरसहो नाम वीर्यवानतिधार्मिकः ॥७-६५-१०॥",
  "स बाल एव सौदासो मृगयामुपचक्रमे ।\nचञ्चूर्यमाणं ददृशे स शूरो राक्षसद्वयम् ॥७-६५-११॥",
  "शार्दूलरूपिणौ घोरौ मृगान्बहुसहस्रशः ।\nभक्षमाणावसन्तुष्टौ पर्याप्तिं नैव जग्मतुः ॥७-६५-१२॥",
  "स तु तौ राक्षसौ दृष्ट्वा निर्मृगं च वनं कृतम् ।\nक्रोधेन महताऽऽविष्टो जघानैकं महेषुणा ॥७-६५-१३॥",
  "विनिपात्य तमेकं तु सौदासः पुरुषर्षभः ।\nविज्वरो विगतामार्षो हतं रक्षो ह्युदैक्षत ॥७-६५-१४॥",
  "निरीक्षमाणं तं दृष्ट्वा सहायं तस्य रक्षसः ।\nसन्तापमकरोद्घोरं सौदासं चेदमब्रवीत् ॥७-६५-१५॥",
  "यस्मादनपराधं त्वं सहायं मम जघ्निवान् ।\nतस्मात्तवापि पापिष्ठ प्रदास्यामि प्रतिक्रियाम् ॥७-६५-१६॥",
  "एवमुक्त्वा तु तद्राक्षस्तत्रैवान्तरधीयत ।\nकालपर्याययोगेन राजा मित्रसहोऽभवत् ॥७-६५-१७॥",
  "राजापि यजते यज्ञमस्याश्रमसमीपतः ।\nअश्वमेधं महायज्ञं तं वसिष्ठोऽभ्यपालयत् ॥७-६५-१८॥",
  "तत्र यज्ञो महानासीद्बहुवर्षगणायुतः ।\nसमृद्धः परया लक्ष्म्या देवयज्ञसमोऽभवत् ॥७-६५-१९॥",
  "अथावसाने यज्ञस्य पूर्ववैरमनुस्मरन् ।\nवसिष्ठरूपी राजानमिति होवाच राक्षसः ॥७-६५-२०॥",
  "अस्य यज्ञस्य जातोऽन्तः सामिषं भोजनं मम ।\nदीयतामिह शीघ्रं वै नात्र कार्या विचारणा ॥७-६५-२१॥",
  "तच्छ्रुत्वा व्याहृतं वाक्यं रक्षसा ब्रह्मरूपिणा ।\nभक्ष्यसंस्कारकुशलमुवाच पृथिवीपतिः ॥७-६५-२२॥",
  "हविष्यं सामिषं स्वादु यथा भवति भोजनम् ।\nतथा कुरुष्व शीघ्रं वै परितुष्येद्यथा गुरुः ॥७-६५-२३॥",
  "शासनात्पार्थिवेन्द्रस्य सूदः सम्भ्रान्तमानसः ।\nस राक्षसः पुनस्तत्र सूदवेषमथाकरोत् ॥७-६५-२४॥",
  "स मानुषमथो मांसं पार्थिवाय न्यवेदयत् ।\nइदं स्वादु हविष्यं च सामिषं चान्नमाहृतम् ॥७-६५-२५॥",
  "स भोजनं वसिष्ठाय पत्न्या सार्धमुपाहरत् ।\nमदयन्त्या नरव्याघ्र सामिषं रक्षसा हृतम् ॥७-६५-२६॥",
  "ज्ञात्वा तदामिषं विप्रो मानुषं भाजनं गतम् ।\nक्रोधेन महताऽऽविष्टो व्याहर्तुमुपचक्रमे ॥७-६५-२७॥",
  "यस्मात्त्वं भोजनं राजन्ममैतद्दातुमिच्छसि ।\nतस्माद्भोजनमेतत्ते भविष्यति न संशयः ॥७-६५-२८॥",
  "ततः क्रुद्धस्तु सौदासस्तोयं जग्राह पाणिना ।\nवसिष्ठं शप्तुमारेभे भार्या चैनमवारयत् ॥७-६५-२९॥",
  "राजन्प्रभुर्यतोऽस्माकं वसिष्ठो भगवानृषिः ।\nप्रतिशप्तुं न शक्तस्त्वं देवतुल्यं पुरोधसम् ॥७-६५-३०॥",
  "ततः क्रोधमयं तोयं तेजोबलसमन्वितम् ।\nव्यसर्जयत धर्मात्मा ततः पादौ सिषेच च ॥७-६५-३१॥",
  "तेनास्य राज्ञस्तौ पादौ तदा कल्माषतां गतौ ।\nतदाप्रभृति राजाऽसौ सौदासः सुमहायशाः ।\nकल्माषपादः संवृत्तः ख्यातश्चैव तथा नृपः ॥७-६५-३२॥",
  "स राजा सह पत्न्या वै प्रणिपत्य मुहुर्मुहुः ।\nपुनर्वसिष्ठं प्रोवाच यदुक्तं ब्रह्मरूपिणा ॥७-६५-३३॥",
  "तच्छ्रुत्वा पार्थिवेन्द्रस्य रक्षसा विकृतं च तत् ।\nपुनः प्रोवाच राजानं वसिष्ठः पुरुषर्षभम् ॥७-६५-३४॥",
  "मया रोषपरीतेन यदिदं व्याहृतं वचः ।\nनैतच्छक्यं वृथा कर्तुं प्रदास्यामि च ते वरम् ॥७-६५-३५॥",
  "कालो द्वादश वर्षाणि शापस्यान्तो भविष्यति ।\nमत्प्रासादाच्च राजेन्द्र व्यतीतं न स्मरिष्यसि ॥७-६५-३६॥",
  "एवं स राजा तं शापमुपभुज्यारिसूदनः ।\nप्रतिलेभे पुना राज्यं प्रजाश्चैवान्वपालयत् ॥७-६५-३७॥",
  "तस्य कल्माषपादस्य यज्ञस्यायतनं शुभम् ।\nआश्रमस्य समीपेऽस्य यन्मां पृच्छसि राघव ॥७-६५-३८॥",
  "तस्य तां पार्थिवेन्द्रस्य कथां श्रुत्वा सुदारुणाम् ।\nविवेश पर्णशालायां महर्षिमभिवाद्य च ॥७-६५-३९॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे सौदासकथा नाम पञ्चषष्ठितमः सर्गः ॥७-६५॥"
]