[
  "अथ श्रीमद्वाल्मीकीयरामायणे उत्तरकाण्डे वाल्मीकिदूतप्रेषणम् नाम पञ्चनवतितमः सर्गः ॥७-९५॥",
  "रामो बहून्यहान्येवं तद्गीतं परमं शुभम् ।\nशुश्राव मुनिभिः सार्धं पार्थिवैः सह वानरैः ॥७-९५-१॥",
  "तस्मिन्गीते तु विज्ञाय सीतापुत्रौ कुशीलवौ ।\nतस्याः परिषदो मध्ये रामो वचनमब्रवीत् ।\nदूताञ्छुद्धसमाचारानाहूयात्ममनीषया ॥७-९५-२॥",
  "मद्वचो ब्रूत गच्छध्वमितो भगवतोऽन्तिकम् ॥७-९५-३॥",
  "परिषदो मध्ये रामो वचनमब्रवीत् ।\nयदि शुद्धसमाचारा यदि वा वीतकल्मषा ।\nकरोत्विहात्मनः शुद्धिमनुमान्य महामुनिम् ॥७-९५-४॥",
  "छन्दं मुनेश्च विज्ञाय सीतायाश्च मनोगतम् ।\nप्रत्ययं दातुकामायास्ततः शंसत मे लघु ॥७-९५-५॥",
  "श्वः प्रभाते तु शपथं मैथिली जनकात्मजा ।\nकरोतु परिषन्मध्ये शोधनार्थं ममैव च ॥७-९५-६॥",
  "श्रुत्वा तु ऱागवस्यैतद्वचः परममद्भुतम् ।\nदूताः सम्प्रययुर्बाटं यत्रास्ते मुनिपुङ्गवः ॥७-९५-७॥",
  "ते प्रणम्य महात्मानं ज्वलन्तममितप्रभम् ।\nऊचुस्ते रामवाक्यानि मृदूनि मधुराणि च ॥७-९५-८॥",
  "तेषां तद्व्याहृतं श्रुत्वा रामस्य च मनोगतम् ।\nविज्ञाय सुमहातेजा मुनिर्वाक्यमथाब्रवीत् ॥७-९५-९॥",
  "एवं भवतु भद्रं वो यथा वदति राघवः ।\nतथा करिष्यते सीता दैवतं हि पतिः स्त्रियाः ॥७-९५-१०॥",
  "तथोक्ता मुनिना सर्वे राजदूता महौजसम् ।\nप्रत्येत्य राघवं क्षिप्रं मुनिवाक्यं बभाषिरे ॥७-९५-११॥",
  "ततः प्रहृष्टः काकुत्स्थः श्रुत्वा वाक्यं महात्मनः ।\nऋषींस्तत्र समेतांश्च राज्ञश्चैवाभ्यभाषत ॥७-९५-१२॥",
  "भगवन्तः सशिष्या वै सानुगाश्च नराधिपाः ।\nपश्यन्तु सीताशपथं यश्चैवान्योऽपि काङ्क्षते ॥७-९५-१३॥",
  "तस्य तद्वचनं श्रुत्वा राघवस्य महात्मनः ।\nसर्वेषामृषिमुख्यानां साधुवादो महानभूत् ॥७-९५-१४॥",
  "राजानश्च महात्मानः प्रशंसन्ति स्म राघवम् ।\nउपपन्नं नरश्रेष्ठ त्वय्येव भुवि नान्यतः ॥७-९५-१५॥",
  "एवं विनिश्चयं कृत्वा श्वोभूत इति राघवः ।\nविसर्जयामास तदा सर्वांस्ताञ्छत्रुसूदनः ॥७-९५-१६॥",
  "इति सम्प्रविचार्य राजसिंहः श्वोभूते शपथस्य निश्चयं वै ।\nविससर्ज मुनीन्नृपांश्च सर्वान्स महात्मा महतो महानुभावः ॥७-९५-१७॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे वाल्मीकिदूतप्रेषणम् नाम पञ्चनवतितमः सर्गः ॥७-९५॥"
]