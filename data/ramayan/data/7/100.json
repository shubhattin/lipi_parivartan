[
  "श्रीमद्वाल्मीकीयरामायणे उत्तरकाण्डे गन्धर्वविषयविजययात्रा नाम शततमः सर्गः ॥७-१००॥",
  "कस्यचित्त्वथ कालस्य युधाजित्केकयो नृपः ।\nस्वगुरुं प्रेषयामास राघवाय महात्मने ।\nगार्ग्यमङ्गिरसः पुत्रं ब्रह्मर्षिममितप्रभम् ॥७-१००-१॥",
  "दश चाश्वसहस्राणि प्रीतिदानमनुत्तमम् ॥७-१००-२॥",
  "कम्बलानि च रत्नानि चित्रवस्त्रमथोत्तमम् ।\nरामाय प्रददौ राजा शुभान्याभरणानि च ॥७-१००-३॥",
  "श्रुत्वा तु राघवो धीमान्महर्षिं गार्ग्यमागतम् ।\nमातुलस्याश्वपतिनः प्रहितं तन्महाधनम् ॥७-१००-४॥",
  "प्रत्युद्गम्य च काकुत्स्थः क्रोशमात्रं सहानुजः ।\nगार्ग्यं सम्पूजयामास यथा शक्रो बृहस्पतिम् ॥७-१००-५॥",
  "तथा सम्पूज्य तमृषिं तद्धनं प्रतिगृह्य च ।\nपृष्ट्वा प्रतिपदं सर्वं कुशलं मातुलस्य च ।\nउपविष्टं महाभागं रामः प्रष्टुं प्रचक्रमे ॥७-१००-६॥",
  "किमाह मातुलो वाक्यं यदर्थं भगवानिह ।\nप्राप्तो वाक्यविदां श्रेष्ठः साक्षादिव बृहस्पतिः ॥७-१००-७॥",
  "रामस्य भाषितं श्रुत्वा महर्षिः कार्यविस्तरम् ।\nवक्तुमद्भुतसङ्काशं राघवायोपचक्रमे ॥७-१००-८॥",
  "मातुलस्ते महाबाहो वाक्यमाह नरर्षभः ।\nयुधाजित्प्रीतिसंयुक्तं श्रूयतां यदि रोचते ॥७-१००-९॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे शततमः सर्गः ॥७-१००॥"
]