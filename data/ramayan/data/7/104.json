[
  "श्रीमद्वाल्मीकीयरामायणे उत्तरकाण्डे पितामहवाक्यकथनम् नाम चतुरधिकशततमः सर्गः ॥७-१०४॥",
  "शृणु राजन्महासत्व यदर्थमहमागतः ।\nपितामहेन देवेन प्रेषितो ऽस्मि महाबल ॥७-१०४-१॥",
  "तवाहं पूर्वसद्भावे पुत्रः परपुरञ्जय ।\nमायासम्भावितो वीर कालः सर्वसमाहरः ॥७-१०४-२॥",
  "पितामहश्च भगवानाह लोकपतिः प्रभुः ।\nसमयस्ते कृतः सौम्य लोकान्सम्परिरक्षितुम् ॥७-१०४-३॥",
  "सङ्क्षिप्य हि पुरा लोकान्मायया स्वयमेव हि ।\nमहार्णवे शयानो ऽप्सु मां त्वं पूर्वमजीजनः ॥७-१०४-४॥",
  "भोगवन्तं ततो नागमनन्तमुदकेशयम् ।\nमायया जनयित्वा त्वं द्वौ च सत्त्वौ महाबलौ ॥७-१०४-५॥",
  "मधुं च कैटभं चैव ययोरस्थिचयैर्वृता ।\nइयं पर्वतसम्बाधा मेदिनी चाभवन्मही ॥७-१०४-६॥",
  "पद्मे दिव्ये ऽर्कसङ्काशे नाभ्यामुत्पाद्य मामपि ।\nप्राजापत्यं त्वया कर्म मयि सर्वं निवेशितम् ॥७-१०४-७॥",
  "सो ऽहं सन्न्यस्तभारो हि त्वामुपासे जगत्पतिम् ।\nरक्षां विधत्स्व भूतेषु मम तेजस्करो भवान् ॥७-१०४-८॥",
  "ततस्त्वमपि दुर्धर्षात्तस्माद्भावात्सनातनात् ।\nरक्षार्थं सर्वभूतानां विष्णुत्वमुपजग्मिवान् ॥७-१०४-९॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे चतुरधिकशततमः सर्गः ॥७-१०४॥"
]