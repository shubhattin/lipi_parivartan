[
  "श्रीमद्वाल्मीकीयरामायणे उत्तरकाण्डे मान्धातृवधः नाम सप्तषष्ठितमः सर्गः ॥७-६७॥",
  "अथ रात्र्यां प्रवृत्तायां शत्रुघ्नो भृगुनन्दनम् ।\nपप्रच्छ च्यवनं विप्रं लवणस्य यथा बलम् ॥७-६७-१॥",
  "शूलस्य च बलं ब्रह्मन्के च पूर्वं विनाशिताः ।\nअनेन शूलमुख्येन द्वन्द्वयुद्धमुपागताः ॥७-६७-२॥",
  "तस्य तद्वचनं श्रुत्वा शत्रुघ्नस्य महात्मनः ।\nप्रत्युवाच महातेजाश्च्यवनो रघुनन्दनम् ॥७-६७-३॥",
  "असङ्ख्येयानि कर्माणि यान्यस्य रघुनन्दन ।\nइक्ष्वाकुवंशप्रभवे यद्वृत्तं तच्छृणष्व मे ॥७-६७-४॥",
  "अयोध्यायां पुरा राजा युवनाश्वसुतो बली ।\nमान्धातेति स विख्यातस्त्रिषु लोकेषु वीर्यवान् ॥७-६७-५॥",
  "स कृत्वा पृथिवीं कृत्स्नां शासने पृथिवीपतिः ।\nसुरलोकमितो जेतुमुद्योगमकरोन्नृपः ॥७-६७-६॥",
  "इन्द्रस्य च भयं तीव्रं सुराणां च महात्मनाम् ।\nमान्धातरि कृतोद्योगे देवलोकजिगीषया ॥७-६७-७॥",
  "अर्धासनेन शक्रस्य राज्यार्धेन च पार्थिवः ।\nवन्द्यमानः सुरगणैः प्रतिज्ञामध्यरोहत ॥७-६७-८॥",
  "तस्य पापमभिप्रायं विदित्वा पाकशासनः ।\nसान्त्वपूर्वमिदं वाक्यमुवाच युवनाश्वजम् ॥७-६७-९॥",
  "राजा त्वं मानुषे लोके न तावत्पुरुषर्षभ ।\nअकृत्वा पृथिवीं वश्यां देवराज्यमिहेच्छसि ॥७-६७-१०॥",
  "यदि वीर समग्रा ते मेदिनी निखिला वशे ।\nदेवराज्यं कुरुष्वेह सभृत्यबलवाहनः ॥७-६७-११॥",
  "इन्द्रमेवं ब्रुवाणं तं मान्धाता वाक्यमब्रवीत् ।\nक्व मे शक्र प्रतिहतं शासनं पृथिवीतले ॥७-६७-१२॥",
  "तमुवाच सहस्राक्षो लवणो नाम राक्षसः ।\nमधुपुत्रो मधुवने न तेऽऽज्ञां कुरुतेऽनघ ॥७-६७-१३॥",
  "तच्छ्रुत्वा विप्रियं घोरं सहस्राक्षेण भाषितम् ।\nव्रीडितोऽवाङ्मुखो राजा व्याहर्तुं न शशाक ह ॥७-६७-१४॥",
  "आमन्त्र्य तु सहस्राक्षं ह्रिया किञ्चिदवाङ्मुखः ।\nपुनरेवागमच्छ्रीमानिमं लोकं नरेश्वरः ॥७-६७-१५॥",
  "स कृत्वा हृदयेऽमर्षं सभृत्यबलवाहनः ।\nआजगाम मधोः पुत्रं वशे कर्तुमरिन्दमः ॥७-६७-१६॥",
  "स काङ्क्षमाणो लवणं युद्धाय पुरुषर्षभः ।\nदूतं सम्प्रेषयामास सकाशं लवणस्य हि ॥७-६७-१७॥",
  "स गत्वा विप्रियाण्याह बहूनि मधुनः सुतम् ।\nवदन्तमेवं तं दूतं भक्षयामास राक्षसः ॥७-६७-१८॥",
  "चिरायमाणे दूते तु राजा क्रोधसमन्वितः ।\nअर्दयामास तद्रक्षः शरवृष्ट्या समन्ततः ॥७-६७-१९॥",
  "ततः प्रहस्य तद्रक्षः शूलं जग्राह पाणिना ।\nवधाय सानुबन्धस्य मुमोचायुधमुत्तमम् ॥७-६७-२०॥",
  "तच्छूलं दीप्यमानं तु सभृत्यबलवाहनम् ।\nभस्मीकृत्वा नृपं भूयो लवणस्यागमत्करम् ॥७-६७-२१॥",
  "एवं स राजा सुमहान्हतः सबलवाहनः ।\nशूलस्य तु बलं सौम्य अप्रमेयमनुत्तमम् ॥७-६७-२२॥",
  "श्वः प्रभाते तु लवणं वधिष्यसि न संशयः ।\nअगृहीतायुधं क्षिप्रं ध्रुवो हि विजयस्तव ॥७-६७-२३॥",
  "लोकानां स्वस्ति चैव स्यात्कृते कर्मणि च त्वया ।\nएतत्ते सर्वमाख्यातं लवणस्य दुरात्मनः ॥७-६७-२४॥",
  "शूलस्य च बलं घोरमप्रमेयं नरर्षभ ।\nविनाशश्चैव मान्धातुर्यत्तेनाभूच्च पार्थिव ॥७-६७-२५॥",
  "त्वं श्वः प्रभाते लवणं महात्मन्वधिष्यसे नात्र तु संशयो मे ।\nशूलं विना निर्गतमामिषार्थे ध्रुवो जयस्ते भविता नरेन्द्र ॥७-६७-२६॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे सप्तषष्ठितमः सर्गः ॥७-६७॥"
]