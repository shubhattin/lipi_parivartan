[
  "अथ श्रीमद्वाल्मीकीयरामायणे उत्तरकाण्डे पुरूरवोजननम् नाम एकोननवतितमः सर्गः ॥७-८९॥",
  "श्रुत्वा किम्पुरुषोत्पत्तिं लक्ष्मणो भरतस्तदा ।\nआश्चर्यमिति चाब्रूतामुभौ रामं जनेश्वरम् ॥७-८९-१॥",
  "अथ रामः कथामेतां भूय एव महायशाः ।\nकथयामास धर्मात्मा प्रजापतिसुतस्य वै ॥७-८९-२॥",
  "सर्वास्ता विद्रुता दृष्ट्वा किन्नरीर्ऋषिसत्तमः ।\nउवाच रूपसम्पन्नां तां स्त्रियं प्रहसन्निव ॥७-८९-३॥",
  "सोमस्याहं सुदयितः सुतः सुरुचिरानने ।\nभजस्व मां वरारोहे भक्त्या स्निग्धेन चक्षुषा ॥७-८९-४॥",
  "तस्य तद्वचनं श्रुत्वा शून्ये स्वजनवर्जिते ।\nइला सुरुचिरप्रख्यं प्रत्युवाच महाग्रहम् ॥७-८९-५॥",
  "अहं कामचरी सौम्य तवास्मि वशवर्तिनी ।\nप्रशाधि मां सोमसुत यथेच्छसि तथा कुरु ॥७-८९-६॥",
  "तस्यास्तदद्भुतप्रख्यं श्रुत्वा हर्षमुपागतः ।\nस वै कामी सह तया रेमे चन्द्रमसः सुतः ॥७-८९-७॥",
  "बुधस्य माधवो मासस्तामिलां रुचिराननाम् ।\nगतो रमयतोऽत्यर्थं क्षणवत्तस्य कामिनः ॥७-८९-८॥",
  "अथ मासे तु सम्पूर्णे पूर्णेन्दुसदृशाननः ।\nप्रजापतिसुतः श्रीमाञ्छयने प्रत्यबुध्यत ॥७-८९-९॥",
  "सोऽपश्यत्सोमजं तत्र तपन्तं सलिलाशये ।\nऊर्ध्वबाहुं निरालम्बं तं राजा प्रत्यभाषत ॥७-८९-१०॥",
  "भगवन्पर्वतं दुर्गं प्रविष्टोऽस्मि सहानुगः ।\nन च पश्यामि तत्सैन्यं क्व नु ते मामका गताः ॥७-८९-११॥",
  "तच्छ्रुत्वा तस्य राजर्षेर्नष्टसञ्ज्ञस्य भाषितम् ।\nप्रत्युवाच शुभं वाक्यं सान्त्वयन्परया गिरा ॥७-८९-१२॥",
  "अश्मवर्षेण महता भृत्यास्ते विनिपातिताः ।\nत्वं चाश्रमपदे सुप्तो वातवर्षभयार्दितः ॥७-८९-१३॥",
  "समाश्वसिहि भद्रं ते निर्भयो विगतज्वरः ।\nफलमूलाशनो वीर निवसेह यथासुखम् ॥७-८९-१४॥",
  "स राजा तेन वाक्येन प्रत्याश्वस्तो महामतिः ।\nप्रत्युवाच ततो वाक्यं दीनो भृत्यक्षयाद् भृशम् ॥७-८९-१५॥",
  "त्यक्ष्याम्यहं स्वकं राज्यं नाहं भृत्यैर्विनाकृतः ।\nवर्तयेयं क्षणं ब्रह्मन्समनुज्ञातुमर्हसि ॥७-८९-१६॥",
  "सुतो धर्मपरो ब्रह्मञ्ज्येष्ठो मम महायशाः ।\nशशबिन्दुरिति ख्यातः स मे राज्यं प्रपत्स्यते ॥७-८९-१७॥",
  "न हि शक्ष्याम्यहं हित्वा भृत्यदारान्सुखान्वितान् ।\nप्रतिवक्तुं महातेजः किञ्चिदप्यशुभं वचः ॥७-८९-१८॥",
  "तथा ब्रुवति राजेन्द्रे बुधः परममद्भुतम् ।\nसान्त्वपूर्वमथोवाच वासस्त इह रोचताम् ॥७-८९-१९॥",
  "न सन्तापस्त्वया कार्यः कार्दमेय महाबल ।\nसंवत्सरोषितस्येह कारयिष्यामि ते हितम् ॥७-८९-२०॥",
  "तस्य तद्वचनं श्रुत्वा बुधस्याक्लिष्टकर्मणः ।\nवासाय विदधे बुद्धिं यदुक्तं ब्रह्मवादिना ॥७-८९-२१॥",
  "मासं स स्त्री तदा भूत्वा रमयत्यनिशं शुदा ।\nमासं पुरुषभावेन धर्मबुद्धिं चकार सः ॥७-८९-२२॥",
  "ततः सा नवमे मासि इला सोमसुतात्सुतम् ।\nजनयामास सुश्रोणी पुरूरवसमूर्जितम् ॥७-८९-२३॥",
  "जातमात्रं तु सुश्रोणी पितुर्हस्ते न्यवेशयत् ।\nबुधस्य समवर्णभमिला पुत्रं महाबलम् ॥७-८९-२४॥",
  "बुधस्तु पुरुषीभूतं स वै संवत्सरान्तरम् ।\nकथाभी रमयामास धर्मयुक्ताभिरात्मवान् ॥७-८९-२५॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पुरूरवोजननम् नाम एकोननवतितमः सर्गः ॥७-८९॥"
]