[
  "अथ श्रीमद्वाल्मीकीयरामायणे उत्तरकाण्डे कुशलवजननम् नाम षट्षष्ठितमः सर्गः ॥७-६६॥",
  "यामेव रात्रिं शत्रुघ्नः पर्णशालामुपाविशत् ।\nतामेव रात्रिं सीतापि प्रसूता दारकद्वयम् ॥७-६६-१॥",
  "ततोऽर्धरात्रसमये बालका मुनिदारकाः ।\nवाल्मीकेः प्रियमाचख्युः सीतायाः प्रसवं शुभम् ॥७-६६-२॥",
  "भगवन्रामपत्नी सा प्रसूता दारकद्वयम् ।\nततो रक्षां महातेजः कुरु भूतविनाशिनीम् ॥७-६६-३॥",
  "तेषां तद्वचनं श्रुत्वा महर्षिः समुपागमत् ।\nबालचन्द्रप्रतीकाशौ देवपुत्रौ महौजसौ ॥७-६६-४॥",
  "जगाम तत्र हृष्टात्मा ददर्श च कुमारकौ ।\nभूतघ्नीं चाकरोत्ताभ्यां रक्षां रक्षोविनाशिनीम् ॥७-६६-५॥",
  "कुशमुष्टिमुपादाय लवं चैव तु स द्विजः ।\nवाल्मीकिः प्रददौ ताभ्यां रक्षां भूतविनाशिनीम् ॥७-६६-६॥",
  "यस्तयोः पूर्वजो जातः स कुशैर्मन्त्रसत्कृतैः ।\nनिर्मार्जनीयस्तु तदा कुश इत्यस्य नाम तत् ॥७-६६-७॥",
  "यश्चावरो भवेत्ताभ्यां लवेन स समाहितः ।\nनिर्मार्जनीयो वृद्धाभिर्लव इत्येव नामतः ॥७-६६-८॥",
  "एवं कुशलवौ नाम्ना तावुभौ यमजातकौ ।\nमत्कृताभ्यां च नामभ्यां ख्यातियुक्तौ भविष्यतः ॥७-६६-९॥",
  "तां रक्षां जगृहुस्ताश्च मुनिहस्तात्समाहिताः ।\nअकुर्वंश्च ततो रक्षां तयोर्विगतकल्मषाः ॥७-६६-१०॥",
  "तथा तां क्रियमाणां च वृद्धाभिर्जन्म नाम च ।\nसङ्कीर्तनं च रामस्य सीतायाः प्रसवौ शुभौ ॥७-६६-११॥",
  "अर्धरात्रे तु शत्रुघ्नः शुश्राव सुमहत्प्रियम् ।\nपर्णशालां ततो गत्वा मातर्दिष्ट्येति चाब्रवीत् ॥७-६६-१२॥",
  "तथा तस्य प्रहृष्टस्य शत्रुघ्नस्य महात्मनः ।\nव्यतीता वार्षिकी रात्रिः श्रावणी लघुविक्रमः ॥७-६६-१३॥",
  "प्रभाते सुमहावीर्यः कृत्वा पौर्वाह्णिकीं क्रियाम् ।\nमुनिं प्राञ्जलिरामन्त्र्य ययौ पश्चान्मुखः पुनः ॥७-६६-१४॥",
  "स गत्वा यमुनातीरं सप्तरात्रोषितः पथि ।\nऋषीणां पुण्यकीर्तीनामाश्रमे वासमभ्ययात् ॥७-६६-१५॥",
  "स तत्र मुनिभिः सार्धं भार्गवप्रमुखैर्नृपः ।\nकथाभिरभिरूपाभिर्वासं चक्रे महायशाः ॥७-६६-१६॥",
  "स काञ्चनाद्यैर्मुनिभिः समेतो रघुप्रवीरो रजनीं तदानीम् ।\nकथाप्रकारैर्बहुभिर्महात्मा विरामयामास नरेन्द्रसूनुः ॥७-६६-१७॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे कुशलवजननम् नाम षट्षष्ठितमः सर्गः ॥७-६६॥"
]