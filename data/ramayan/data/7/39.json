[
  "अथ श्रीमद्वाल्मीकीयरामायणे उत्तरकाण्डे वानरप्रीणनम् नाम एकोनचत्वारिंशः सर्गः ॥७-३९॥",
  "ते प्रयाता महात्मानः पार्थिवास्ते प्रहृष्टवत् ।\nगजवाजिसहस्रौघैः कम्पयन्तो वसुन्धराम् ॥७-३९-१॥",
  "अक्षौहिण्यो हि तत्रासन्राघवार्थे समुद्यताः ।\nभरतस्याज्ञयाऽनेकाः प्रहृष्टा बलवाहनाः ॥७-३९-२॥",
  "ऊचुस्ते च महीपाला बलदर्पसमन्विताः ।\nन रामरावणं युद्धे पश्यामः पुरतः स्थितम् ॥७-३९-३॥",
  "भरतेन वयं पश्चात्समानीता निरर्थकम् ।\nहता हि राक्षसाः क्षिप्रं पार्थिवैः स्युर्न संशयः ॥७-३९-४॥",
  "रामस्य बाहुवीर्येण रक्षिता लक्ष्मणस्य च ।\nसुखं पारेसमुद्रस्य युध्येम विगतज्वराः ॥७-३९-५॥",
  "एताश्चान्याश्च राजानः कथास्तत्र सहस्रशः ।\nकथयन्तः स्वराज्यानि जग्मुर्हर्षसमन्विताः ॥७-३९-६॥",
  "स्वानि राज्यानि मुख्यानि ऋद्धानि मुदितानि च ।\nसमृद्धधनधान्यानि पूर्णानि वसुमन्ति च ॥७-३९-७॥",
  "यथापुराणि ते गत्वा रत्नानि विविधान्यथ ।\nरामस्य प्रियकामार्थमुपहारान् नृपा ददुः ॥७-३९-८॥",
  "अश्वान्यानानि रत्नानि हस्तिनश्च मदोत्कटान् ।\nचन्दनानि च मुख्यानि दिव्यान्याभरणानि च ॥७-३९-९॥",
  "मणिमुक्ताप्रवालांस्तु दास्यो रूपसमन्विताः ।\nअजाविकांश्च विविधान् रथांस्तु विविधान्ददुः ॥७-३९-१०॥",
  "भरतो लक्ष्मणश्चैव शत्रुघ्नश्च महाबलाः ।\nआदाय तानि रत्नानि स्वां पुरीं पुनरागताः ॥७-३९-११॥",
  "आगम्य च पुरीं रम्यामयोध्यां पुरुषर्षभाः ।\nतानि रत्नानि चित्राणि रामाय समुपाहरन् ॥७-३९-१२॥",
  "प्रतिगृह्य च तत्सर्वं रामः प्रीतिसमन्वितः ।\nसुग्रीवाय ददौ राज्ञे महात्मा कृतकर्मणे ॥७-३९-१३॥",
  "बिभीषणाय च ददौ तथान्येभ्योऽपि राघवः ।\nराक्षसेभ्यः कपिभ्यश्च यैर्वृतो जयमाप्तवान् ॥७-३९-१४॥",
  "ते सर्वे रामदत्तानि रत्नानि कपिराक्षसाः ।\nशिरोभिर्धारयामासुर्बाहुभिश्च महाबलाः ॥७-३९-१५॥",
  "हनूमन्तं च नृपतिरिक्ष्वाकूणां महारथः ।\nअङ्गदं च महाबाहुमङ्कमारोप्य वीर्यवान् ॥७-३९-१६॥",
  "रामः कमलपत्राक्षः सुग्रीवमिदमब्रवीत् ।\nअङ्गदस्ते सुपुत्रोऽयं मन्त्री चाप्यनिलात्मजः ॥७-३९-१७॥",
  "सुग्रीवमन्त्रिते युक्तौ मम चापि हिते रतौ ।\nअर्हतो विविधां पूजां त्वत्कृते वै हरीश्वर ॥७-३९-१८॥",
  "इत्युक्त्वा व्यवमुच्याङ्गाद्भूषणानि महायशाः ।\nस बबन्ध महार्हाणि तदाङ्गदहनूमतोः ॥७-३९-१९॥",
  "आभाष्य च महावीर्यान्राघवो यूथपर्षभान् ।\nनीलं नलं केसरिणं कुमुदं गन्धमादनम् ॥७-३९-२०॥",
  "सुषेणं पनसं वीरं मैन्दं द्विविदमेव च ।\nजाम्बवन्तं गवाक्षं च विनतं धूम्रमेव च ॥७-३९-२१॥",
  "वलीमुखं प्रजङ्घं च सन्नादं च महाबलम् ।\nदरीमुखं दधिमुखमिन्द्रजानुं च यूथपम् ॥७-३९-२२॥",
  "मधुरं श्लक्ष्णया वाचा नेत्राभ्यामापिबन्निव ।\nसुहृदो मे भवन्तश्च शरीरं भ्रातरस्तथा ॥७-३९-२३॥",
  "युष्माभिरुद्धृतश्चाहं व्यसनात्काननौकसः ।\nधन्यो राजा च सुग्रीवो भवद्भिः सुहृदां वरैः ॥७-३९-२४॥",
  "एवमुक्त्वा ददौ तेभ्यो भूषणानि यथार्हतः ।\nवज्राणि च महार्हाणि सस्वजे च नरर्षभः ॥७-३९-२५॥",
  "ते पिबन्तः सुगन्धीनि मधूनि मधुपिङ्गलाः ।\nमांसानि च सुमृष्टानि मूलानि च फलानि च ॥७-३९-२६॥",
  "एवं तेषां निवसतां मासः साग्रो ययौ तदा ।\nमुहूर्तमिव ते सर्वे रामभक्त्या च मेनिरे ॥७-३९-२७॥",
  "रामोऽपि रेमे तैः सार्धं वानरैः कामरूपिभिः ।\nराक्षसैश्च महावीर्यैर्ऋक्षैश्चैव महाबलैः ॥७-३९-२८॥",
  "एवं तेषां ययौ मासो द्वितीयः शिशिरः सुखम् ।\nवानराणां प्रहृष्टानां राक्षसानां च सर्वशः ॥७-३९-२९॥",
  "इक्ष्वाकुनगरे रम्ये परां प्रीतिमुपासताम् ।\nरामस्य प्रीतिकरणैः कालस्तेषां सुखं ययौ ॥७-३९-३०॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे वानरप्रीणनम् नाम एकोनचत्वारिंशः सर्गः ॥७-३९॥"
]