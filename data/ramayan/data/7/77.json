[
  "श्रीमद्वाल्मीकीयरामायणे उत्तरकाण्डे स्वर्गिप्रश्नः नाम सप्तसप्ततितमः सर्गः ॥७-७७॥",
  "पुरा त्रेतायुगे राम बभूव बहुविस्तरम् ।\nसमन्ताद्योजनशतं विमृगं पक्षिवर्जितम् ॥७-७७-१॥",
  "तस्मिन्निर्मानुषेऽरण्ये कुर्वाणस्तप उत्तमम् ।\nअहमाक्रमितुं सौम्य तदरण्यमुपागमम् ॥७-७७-२॥",
  "तस्य रूपमरण्यस्य निर्देष्टुं न शशाक ह ।\nफलमूलैः सुखास्वादैर्बहुरूपैश्च पादपैः ॥७-७७-३॥",
  "तस्यारण्यस्य मध्ये तु सरो योजनमायतम् ।\nहंसकारण्डवाकीर्णं चक्रवाकोपशोभितम् ॥७-७७-४॥",
  "पद्मोत्पलसमाकीर्णं समतिक्रान्तशैवलम् ।\nतदाश्चर्यमिवात्यर्थं सुखास्वादमनुत्तमम् ॥७-७७-५॥",
  "अरजस्कं तथाऽक्षोभ्यं श्रीमत्पक्षिगणायुतम् ।\nसमीपे तस्य सरसो महदद्भुतमाश्रमम् ॥७-७७-६॥",
  "पुराणं पुण्यमत्यर्थं तपस्विजनवर्जितम् ।\nतत्राहमवसं रात्रिं नैदाघीं पुरुषर्षभ ॥७-७७-७॥",
  "प्रभाते काल्यमुत्थाय सरस्तदुपचक्रमे ।\nअथापश्यं शवं तत्र सुपुष्टमजरं क्वचित् ॥७-७७-८॥",
  "पङ्किभेदेन पुष्टाङ्गं समाश्रितसरोवरम् ।\nतिष्ठन्तं परया लक्ष्म्या तस्मिंस्तोयाशये नृप ॥७-७७-९॥",
  "तमर्थं चिन्तयानोऽहं मुहूर्तं तत्र राघव ।\nउषितोऽस्मि सरस्तीरे किन्न्विदं स्यादिति प्रभो ॥७-७७-१०॥",
  "अथापश्यं मुहूर्तेन दिव्यमद्भुतदर्शनम् ।\nविमानं परमोदारं हंसयुक्तं मनोजवम् ॥७-७७-११॥",
  "अत्यर्थं स्वर्गिणं त विमाने रघुनन्दन ।\nउपास्तेऽप्सरसां वीर सहस्रं दिव्यभूषणम् ॥७-७७-१२॥",
  "गायन्ति दिव्यगेयानि वादयन्ति तथाऽपराः ।\nक्ष्वेलयन्ति तथा चान्या नृत्यन्ति च तथाऽपराः ॥७-७७-१३॥",
  "अपराश्चन्द्ररश्म्याभैर्हेमदण्डैश्च चामरैः ।\nदोधूयुर्वदनं तस्य पुण्डरीकनिभेक्षणम् ॥७-७७-१४॥",
  "ततः सिंहासनं त्यक्त्वा मेरुकूटमिवांशुमान् ।\nपश्यतो मे तदा राम विमानादवरुह्य च ।\nतं शवं भक्षयामास स स्वर्गी रघुनन्दन ॥७-७७-१५॥",
  "तथा भुक्त्वा यथाकामं मांसं बहु सुपीवरम् ।\nअवतीर्य सरः स्वर्गी संस्प्रष्टुमुपचक्रमे ॥७-७७-१६॥",
  "उपस्पृश्य यथान्यायं स स्वर्गी रघुपुङ्गव ।\nआरोढुमुपचक्राम विमानवरमुत्तमम् ॥७-७७-१७॥",
  "तमहं देवसङ्काशमारोहन्तमुदीक्ष्य वै ।\nअथाहमब्रुवं वाक्यं स्वर्गिणं पुरुषर्षभ ॥७-७७-१८॥",
  "को भवान्देवसङ्काश आहारश्च विगर्हितः ।\nत्वयेदं भुज्यते सौम्य किमर्थं वक्तुमर्हसि ॥७-७७-१९॥",
  "कस्य स्यादीदृशो भाव आहारो देवसम्मतः ।\nआश्चर्यं वर्तते सौम्य श्रोतुमिच्छामि तत्त्वतः ॥७-७७-२०॥",
  "नाहमौपयिकं मन्ये तव भक्ष्यमिदं शवम् ॥७-७७-२१॥",
  "इत्येवमुक्तः स नरेन्द्र नाकी कौतूहलात्सूनृतया गिरा च ।\nश्रुत्वा च वाक्यं मम सर्वमेतत्सर्वं तथा चाकथयन्ममेति ॥७-७७-२२॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे सप्तसप्ततितमः सर्गः ॥७-७७॥"
]