[
  "श्रीमद्वाल्मीकीयरामायणे उत्तरकाण्डे वाल्मीकिप्रत्ययदानम् नाम षण्णवतितमः सर्गः ॥७-९६॥",
  "तस्यां रजन्यां व्युष्टायां यज्ञवाटगतो नृपः ।\nऋषीन्सर्वान्महातेजाः शब्दापयति राघवः ॥७-९६-१॥",
  "वसिष्ठो वामदेवश्च जाबालिरथ काश्यपः ।\nविश्वामित्रो दीर्घतपा दुर्वासाश्च महातपाः ॥७-९६-२॥",
  "पुलस्त्यो ऽपि तथा शक्तिर्भार्गवश्चैव वामनः ।\nमार्कण्डेयश्च दीर्घायुर्मौद्गल्यश्च महायशाः ॥७-९६-३॥",
  "गर्गश्च च्यवनश्चैव शतानन्दश्च धर्मवित् ।\nभरद्वाजश्च तेजस्वी ह्यग्निपुत्रश्च सुप्रभः ॥७-९६-४॥",
  "नारदः पर्वतश्चैव गौतमश्च महायशाः ।\nकात्यायनः सुयज्ञश्च ह्यगस्त्यस्तपसां निधिः ॥७-९६-५॥",
  "एते चान्ये च बहवो मुनयः संशितव्रताः ।\nकौतूहलसमाविष्टाः सर्व एव समागताः ॥७-९६-६॥",
  "राक्षसाश्च महावीर्या वानराश्च महाबलाः ।\nसर्व एव समाजग्मुर्महात्मानः कुतूहलात् ॥७-९६-७॥",
  "क्षत्रिया ये च शूद्राश्च वैश्याश्चैव सहस्रशः ।\nनानादेशगताश्चैव ब्राह्मणाः संशितव्रताः ॥७-९६-८॥",
  "ज्ञाननिष्ठाः कर्मनिष्ठाः योगनिष्ठास्तथापरे ।\nसीताशपथवीक्षार्थं सर्व एव समागताः ॥७-९६-९॥",
  "तदा समागतं सर्वमश्मभूतमिवाचलम् ।\nश्रुत्वा मुनिवरस्तूर्णं ससीतः समुपागमत् ॥७-९६-१०॥",
  "तमृषिं पृष्ठतः सीता त्वन्वगच्छदवाङ्मुखी ।\nकृताञ्जलिर्बाष्पगला कृत्वा रामं मनोगतम् ॥७-९६-११॥",
  "दृष्ट्वा श्रुतिमिवायान्तीं ब्रह्माणमनुगामिनीम् ।\nवाल्मीकेः पृष्ठतः सीतां साधुवादो महानभूत् ॥७-९६-१२॥",
  "ततो हलहलाशब्दः सर्वेषामेवमाबभौ ।\nदुःखजन्मविशालेन शोकेनाकुलितात्मनाम् ॥७-९६-१३॥",
  "साधु रामेति केचित्तु साधु सीतेति चापरे ।\nउभावेव च तत्रान्ये प्रेक्षकाः सम्प्रचुक्रुशुः ॥७-९६-१४॥",
  "ततो मध्ये जनौघस्य प्रविश्य मुनिपुङ्गवः ।\nसीतासहायो वाल्मीकिरिति होवाच राघवम् ॥७-९६-१५॥",
  "इयं दाशरथे सीता सुव्रता धर्मचारिणी ।\nअपवादैः परित्यक्ता ममाश्रमसमीपतः ॥७-९६-१६॥",
  "लोकापवादभीतस्य तव राम महाव्रत ।\nप्रत्ययं दास्यते सीता तदनुज्ञातुमर्हसि ॥७-९६-१७॥",
  "इमौ तु जानकीपुत्रावुभौ च यमजातकौ ।\nसुतौ तवैव दुर्धर्षौ सत्यमेतद्ब्रवीमि ते ॥७-९६-१८॥",
  "प्रचेतसो ऽहं दशमः पुत्रो राघवनन्दन ।\nन स्मराम्यनृतं वाक्यमिमौ तु तव पुत्रकौ ॥७-९६-१९॥",
  "बहुवर्षसहस्राणि तपश्चर्या मया कृता ।\nनोपाश्नीयां फलं तस्या दुष्टेयं यदि मैथिली ॥७-९६-२०॥",
  "मनसा कर्मणा वाचा भूतपूर्वं न किल्बिषम् ।\nतस्याः फलमुपाश्नीयामपापा मैथिली यदि ॥७-९६-२१॥",
  "अहं पञ्चसु भूतेषु मनष्षष्ठेषु राघव ।\nविचिन्त्य सीतां शुद्धेति जग्राह वननिर्झरे ॥७-९६-२२॥",
  "इयं शुद्धसमाचारा अपापा पतिदेवता ।\nलोकापवादभीतस्य प्रत्ययं तव दास्यति ॥७-९६-२३॥",
  "तस्मादियं नरवरात्मज शुद्धभावा दिव्येन दृष्टिविषयेण तदा प्रविष्टा ।\nलोकापवादकलुषीकृतचेतसा या त्यक्ता त्वया प्रियतमा विदिता ऽपि शुद्धा ॥७-९६-२४॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे षण्णवतितमः सर्गः ॥७-९६॥"
]