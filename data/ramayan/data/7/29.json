[
  "श्रीमद्वाल्मीकीयरामायणे उत्तरकाण्डे वासवग्रहणम् नाम एकोनत्रिंशः सर्गः ॥७-२९॥",
  "ततस्तमसि सञ्जाते सर्वे ते देवराक्षसाः ।\nअयुद्ध्यन्त बलोन्मत्ताः सूदयन्तः परस्परम् ॥७-२९-१॥",
  "ततस्तु देवसैन्येन राक्षसानां बृहद्बलम् ।\nदशांशं स्थापितं युद्धे शेषं नीतं यमक्षयम् ॥७-२९-२॥",
  "तस्मिंस्तु तामसे युद्धे सर्वे ते देवराक्षसाः ।\nअन्योन्यं नाभ्यजानन्त युध्यमानाः परस्परम् ॥७-२९-३॥",
  "इन्द्रश्च रावणश्चैव रावणिश्च महाबलः ।\nतस्मिंस्तमोजालवृते मोहमीयुर्न ते त्रयः ॥७-२९-४॥",
  "स तु दृष्ट्वा बलं सर्वं रावणो निहतं क्षणात् ।\nक्रोधमभ्यगमत्तीव्रं महानादं च मुक्तवान् ॥७-२९-५॥",
  "क्रोधात्सूतं च दुर्धर्षः स्यन्दनस्थमुवाच ह ।\nपरसैन्यस्य मध्येन यावदन्तो नयस्व माम् ॥७-२९-६॥",
  "अद्यैतान् त्रिदशान्सर्वान्विक्रमैः समरे स्वयम् ।\nनानाशस्त्रैर्महाघोरैर्नयामि यमसादनम् ॥७-२९-७॥",
  "अहमिन्द्रं वधिष्यामि धनदं वरुणं यमम् ।\nत्रिदशान्विनिहत्याथ स्वयं स्थास्याम्यथोपरि ।\nविषादो न च कर्तव्यः शीघ्रं वाहय मे रथम् ॥७-२९-८॥",
  "द्विः खलु त्वां ब्रवीम्यद्य यावदन्तो नयस्व माम् ॥७-२९-९॥",
  "अयं स नन्दनोद्देशो यत्र वर्तामहे वयम् ।\nनय मामद्य तत्र त्वमुदयो यत्र पर्वतः ॥७-२९-१०॥",
  "तस्य तद्वचनं श्रुत्वा तुरगान्स मनोजवान् ।\nआदिदेशाथ शत्रणां मध्येनैव च सारथिः ॥७-२९-११॥",
  "तस्य तं निश्चयं ज्ञात्वा शक्रो देवेश्वरस्तदा ।\nरथस्थः समरस्थस्तान्देवान्वाक्यमथाब्रवीत् ॥७-२९-१२॥",
  "सुराः शृणुत मद्वाक्यं यत्तावन्मम रोचते ।\nजीवन्नेव दशग्रीवः साधु रक्षो निगृह्यताम् ॥७-२९-१३॥",
  "एष ह्यतिबलः सैन्यै रथेन पवनौजसा ।\nगमिष्यति प्रवृद्धोर्मिः समुद्र इव पर्वणि ॥७-२९-१४॥",
  "नह्येष हन्तुं शक्यो ऽद्य वरदानात्सुनिर्भयः ।\nतद्ग्रहीष्यामहे रक्षो यत्ता भवत संयुगे ॥७-२९-१५॥",
  "यथा बलौ निरुद्धे च त्रैलोक्यं भुज्यते मया ।\nएवमेतस्य पापस्य निरोधो मम रोचते ॥७-२९-१६॥",
  "ततो ऽन्यं देशमास्थाय शक्रः सन्त्यज्य रावणम् ।\nअयुध्यत महाराज राक्षसांस्त्रासयन्रणे ॥७-२९-१७॥",
  "उत्तरेण दशग्रीवः प्रविवेशानिवर्तकः ।\nदक्षिणेन तु पार्श्वेन प्रविवेश शतक्रतुः ॥७-२९-१८॥",
  "ततः स योजनशतं प्रविष्टो राक्षसाधिपः ।\nदेवतानां बलं सर्वं शरवर्षैरवाकिरत् ॥७-२९-१९॥",
  "ततः शक्रो निरीक्ष्याथ प्रनष्टं तु स्वकं बलम् ।\nन्यवर्तयदसम्भ्रान्तः समावृत्य दशाननम् ॥७-२९-२०॥",
  "एतस्मिन्नन्तरे नादो मुक्तो दानवराक्षसैः ।\nहा हताः स्म इति ग्रस्तं दृष्ट्वा शक्रेण रावणम् ॥७-२९-२१॥",
  "ततो रथं समास्थाय रावणिः क्रोधमूर्च्छितः ।\nतत्सैन्यमतिसङ्क्रुद्धः प्रविवेश सुदारुणम् ॥७-२९-२२॥",
  "तां प्रविश्य महामायां प्राप्तां गोपतिना पुरा ।\nप्रविवेश सुसंरब्धस्तत्सैन्यं समभिद्रवत् ॥७-२९-२३॥",
  "स सर्वा देवतास्त्यक्त्वा शक्रमेवाभ्यधावत ।\nमहेन्द्रश्च महातेजा नापश्यच्च सुतं रिपोः ॥७-२९-२४॥",
  "विमुक्तकवचस्तत्र वध्यमानो ऽपि रावणिः ।\nत्रिदशैः सुमहावीर्यैर्न चकार च किञ्चन ॥७-२९-२५॥",
  "स मातलिं समायान्तं ताडयित्वा शरोत्तमैः ।\nमहेन्द्रं बाणवर्षेण भूय एवाभ्यवाकिरत् ॥७-२९-२६॥",
  "ततस्त्यक्त्वा रथं शक्रो विससर्ज च सारथिम् ।\nऐरावतं समारुह्य मृगयामास रावणिम् ॥७-२९-२७॥",
  "स तत्र मायाबलवानदृश्यो ऽथान्तरिक्षगः ।\nइन्द्रं मायापरिक्षिप्तं कृत्वा स प्राद्रवच्छरैः ॥७-२९-२८॥",
  "स तं यदा परिश्रान्तमिन्द्रं जज्ञे ऽथ रावणिः ।\nतदैनं मायया बद्ध्वा स्वसैन्यमभितो ऽनयत् ॥७-२९-२९॥",
  "तं तु दृष्ट्वा बलात्तेन नीयमानं महारणात् ।\nमहेन्द्रममराः सर्वे किं नु स्यादित्यचिन्तयन् ॥७-२९-३०॥",
  "दृश्यते न स मायावी शक्रजित्समितिञ्जयः ।\nविद्यावानपि येनेन्द्रो मायया नीयते बलात् ॥७-२९-३१॥",
  "एतस्मिन्नन्तरे क्रुद्धाः सर्वे सुरगणास्तदा ।\nरावणं विमुखीकृत्य शरवर्षैरवाकिरन् ॥७-२९-३२॥",
  "रावणस्तु समासाद्य आदित्यांश्च वसूंस्तदा ।\nन शशाक स सङ्ग्रामे योद्धुं शत्रुभिरर्दितः ॥७-२९-३३॥",
  "स तं दृष्ट्वा परिम्लानं प्रहारैर्जर्जरीकृतम् ।\nरावणिः पितरं युद्धे दर्शनस्थो ऽब्रवीदिदम् ॥७-२९-३४॥",
  "आगच्छ तात गच्छामो रणकर्म निवर्तताम् ।\nजितं नो विदितं ते ऽस्तु स्वस्थो भव गतज्वरः ॥७-२९-३५॥",
  "अयं हि सुरसैन्यस्य त्रैलोक्यस्य च यः प्रभुः ।\nस गृहीतो दैवबलाद्भग्नदर्पाः सुराः कृताः ॥७-२९-३६॥",
  "यथेष्टं भुङ्क्ष्व लोकांस्त्रीन्निगृह्यारातिमोजसा ।\nवृथा किं ते श्रमेणेह युद्धमद्य तु निष्फलम् ॥७-२९-३७॥",
  "ततस्ते दैवतगणा निवृत्ता रणकर्मणः ।\nतच्छ्रुत्वा रावणेर्वाक्यं स्वस्थचेताः बभूव ह ॥७-२९-३८॥",
  "अथ स रणविगतज्वरः प्रभुर्विजयमवाप्य निशाचराधिपः ।\nस्वभवनमभितो जगाम हृष्टः स्वसुतमवाप्य च वाक्यमब्रवीत् ॥७-२९-३९॥",
  "अतिबलसदृशैः पराक्रमैस्तैर्मम कुलमानविवर्धनं कृतम् ।\nयदयमतुल्यबलस्त्वयाद्य वै त्रिदशपतिस्त्रिदशाश्च निर्जिताः ॥७-२९-४०॥",
  "नय रथमधिरोप्य वासवं नगरमितो व्रज सेनया वृतस्त्वम् ।\nअहमपि तव गच्छतो द्रुतं सह सचिवैरनुयामि पृष्ठतः ॥७-२९-४१॥",
  "अथ स बलवृतः सवाहनस्त्रिदशपतिं परिगृह्य रावणिः ।\nस्वभवनमभिगम्य वीर्यवान्कृतसमरान्विससर्ज राक्षसान् ॥७-२९-४२॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकोनत्रिंशः सर्गः ॥७-२९॥"
]