[
  "श्रीमद्वाल्मीकीयरामायणे उत्तरकाण्डे लक्ष्मणपरित्यागः नाम षडधिकशततमः सर्गः ॥७-१०६॥",
  "अवाङ्मुखमथो दीनं दृष्ट्वा सोममिवाप्लुतम् ।\nराघवं लक्ष्मणो वाक्यं हृष्टो मधुरमब्रवीत् ॥७-१०६-१॥",
  "न संतापं महाबाहो मदर्थं कर्तुमर्हसि ।\nपूर्वनिर्माणबद्धा हि कालस्य गतिरीदृशी ॥७-१०६-२॥",
  "जहि मां सौम्य विस्रब्धं प्रतिज्ञां परिपालय ।\nहीनप्रतिज्ञाः काकुत्स्थ प्रयान्ति नरकं नराः ॥७-१०६-३॥",
  "यदि प्रीतिर्महाराज यद्यनुग्राह्यता मयि ।\nजहि मां निर्विशङ्कस्त्वं धर्मं वर्धय राघव ॥७-१०६-४॥",
  "लक्ष्मणेन तथोक्तस्तु रामः प्रचलितेन्द्रियः ।\nमन्त्रिणः समुपानीय तथैव च पुरोधसम् ॥७-१०६-५॥",
  "अब्रवीच्च तदा वृत्तं तेषां मध्ये स राघवः ।\nदुर्वासोभिगमं चैव प्रतिज्ञां तापसस्य च ॥७-१०६-६॥",
  "तच्छ्रुत्वा मन्त्रिणः सर्वे सोपाध्यायाः समासत ।\nवसिष्ठस्तु महातेजा वाक्यमेतदुवाच ह ॥७-१०६-७॥",
  "दृष्टमेतन्महाबाहो क्षयं ते रोमहर्षणम् ।\nलक्ष्मणेन वियोगश्च तव राम महायशः ॥७-१०६-८॥",
  "त्यजैनं बलवान्कालो मा प्रतिज्ञां वृथा कृताः ।\nविनष्टायां प्रतिज्ञायां धर्मो ऽपि च लयं व्रजेत् ॥७-१०६-९॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे षडधिकशततमः सर्गः ॥७-१०६॥"
]