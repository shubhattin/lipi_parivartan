[
  "श्रीमद्वाल्मीकीयरामायणे उत्तरकाण्डे लक्ष्मणपरित्यागः नाम षडधिकशततमः सर्गः ॥७-१०६॥",
  "अवाङ्मुखमथो दीनं दृष्ट्वा सोममिवाप्लुतम् ।\nराघवं लक्ष्मणो वाक्यं हृष्टो मधुरमब्रवीत् ॥७-१०६-१॥",
  "न संतापं महाबाहो मदर्थं कर्तुमर्हसि ।\nपूर्वनिर्माणबद्धा हि कालस्य गतिरीदृशी ॥७-१०६-२॥",
  "जहि मां सौम्य विस्रब्धं प्रतिज्ञां परिपालय ।\nहीनप्रतिज्ञाः काकुत्स्थ प्रयान्ति नरकं नराः ॥७-१०६-३॥",
  "यदि प्रीतिर्महाराज यद्यनुग्राह्यता मयि ।\nजहि मां निर्विशङ्कस्त्वं धर्मं वर्धय राघव ॥७-१०६-४॥",
  "लक्ष्मणेन तथोक्तस्तु रामः प्रचलितेन्द्रियः ।\nमन्त्रिणः समुपानीय तथैव च पुरोधसम् ॥७-१०६-५॥",
  "अब्रवीच्च तदा वृत्तं तेषां मध्ये स राघवः ।\nदुर्वासोभिगमं चैव प्रतिज्ञां तापसस्य च ॥७-१०६-६॥",
  "तच्छ्रुत्वा मन्त्रिणः सर्वे सोपाध्यायाः समासत ।\nवसिष्ठस्तु महातेजा वाक्यमेतदुवाच ह ॥७-१०६-७॥",
  "दृष्टमेतन्महाबाहो क्षयं ते रोमहर्षणम् ।\nलक्ष्मणेन वियोगश्च तव राम महायशः ॥७-१०६-८॥",
  "त्यजैनं बलवान्कालो मा प्रतिज्ञां वृथा कृताः ।\nविनष्टायां प्रतिज्ञायां धर्मो ऽपि च लयं व्रजेत् ॥७-१०६-९॥",
  "ततो धर्मे विनष्टे तु त्रैलोक्यं सचराचरम् ।\nसदेवर्षिगणं सर्वं विनश्येत्तु न संशयः ॥७-१०६-१०॥",
  "स त्वं पुरुषशार्दूल त्रैलोक्यस्याभिपालनात् ।\nलक्ष्मणेन विना चाद्य जगत्स्वस्थं कुरुष्व ह ॥७-१०६-११॥",
  "तेषां तत्समवेतानां वाक्यं धर्मार्थसंहितम् ।\nश्रुत्वा परिषदो मध्ये रामो लक्ष्मणमब्रवीत् ॥७-१०६-१२॥",
  "विसर्जये त्वां सौमित्रे मा भूद्धर्मविपर्ययः ।\nत्यागो वधो वा विहितः साधूनां तूभयं समम् ॥७-१०६-१३॥",
  "रामेण भाषिते वाक्ये बाष्पव्याकुलितेन्द्रियः ।\nलक्ष्मणस्त्वरितं प्रायात्स्वगृहं न विवेश ह ॥७-१०६-१४॥",
  "स गत्वा सरयूतीरमुपस्पृश्य कृताञ्जलिः ।\nनिगृह्य सर्वस्रोतांसि निःश्वासं न मुमोच ह ॥७-१०६-१५॥",
  "अनिःश्वसन्तं युक्तं तं सशक्राः साप्सरोगणाः ।\nदेवाः सर्षिगणाः सर्वे पुष्पैरभ्यकिरंस्तदा ॥७-१०६-१६॥",
  "अदृश्यं सर्वमनुजैः सशरीरं महाबलम् ।\nप्रगृह्य लक्ष्मणं शक्रस्त्रिदिवं संविवेश ह ॥७-१०६-१७॥",
  "ततो विष्णोश्चतुर्भागमागतं सुरसत्तमाः ।\nदृष्ट्वा प्रमुदिताः सर्वे ऽपूजयन् समहर्षयः ॥७-१०६-१८॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे षडधिकशततमः सर्गः ॥७-१०६॥"
]