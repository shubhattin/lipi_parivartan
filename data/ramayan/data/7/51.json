[
  "श्रीमद्वाल्मीकीयरामायणे उत्तरकाण्डे दुर्वासोवाक्यकथनम् नाम एकपञ्चाशः सर्गः ॥७-५१॥",
  "तथा सञ्चोदितः सूतो लक्ष्मणेन महात्मना ।\nतद्वाक्यमृषिणा प्रोक्तं व्याहर्तुमुपचक्रमे ॥७-५१-१॥",
  "पुरा नाम्ना हि दुर्वासा अत्रेः पुत्रो महामुनिः ।\nवसिष्ठस्याश्रमे पुण्ये वार्षिक्यं समुवास ह ॥७-५१-२॥",
  "तमाश्रमं महातेजाः पिता ते सुमहायशाः ।\nपुरोहितं महात्मानं दिदृक्षुरगमस्त्वयम् ॥७-५१-३॥",
  "स दृष्ट्वा सूर्यसङ्काशं ज्वलन्तमिव तेजसा ।\nउपविष्टं वसिष्ठस्य सव्यपार्श्वे महामुनिम् ॥७-५१-४॥",
  "तौ मुनी तापसश्रेष्ठौ विनीतो ह्यभिवादयत् ।\nस ताभ्यां पूजितो राजा स्वागतेनासनेन च पाद्येन फलमूलैश्च उवास मुनिभिः सह ॥७-५१-५॥",
  "तेषां तत्रोपविष्टानां तास्ताः सुमधुराः कथाः ।\nबभूवुः परमर्षीणां मध्यादित्यगते ऽहनि ॥७-५१-६॥",
  "ततः कथायां कस्याञ्चित्प्राञ्जलिः प्रग्रहो नृपः ।\nउवाच तं महात्मानमत्रेः पुत्रं तपोधनम् ॥७-५१-७॥",
  "भगवन्किं प्रमाणेन मम वंशो भविष्यति ।\nकिमायुश्च हि मे रामः पुत्राश्चान्ये किमायुषः ॥७-५१-८॥",
  "रामस्य च सुता ये स्युस्तेषामायुः कियद्भवेत् ।\nकाम्यया भगवन्बूहि वंशस्यास्य गतिं मम ॥७-५१-९॥",
  "तच्छ्रुत्वा व्याहृतं वाक्यं राज्ञो दशरथस्य च ।\nदुर्वासाः सुमहातेजा व्याहर्तुमुपचक्रमे ॥७-५१-१०॥",
  "शृणु राजन्पुरावृत्तं तदा देवासुरे युधि ।\nदैत्याः सुरैर्भर्त्स्यमाना भृगुपत्नीं समाश्रिताः ॥७-५१-११॥",
  "तया दत्ताभयास्तत्र न्यवसन्नभयास्तदा ॥७-५१-१२॥",
  "तया परिगृहीतांस्तान्दृष्ट्वा क्रुद्धः सुरेश्वरः ।\nचक्रेण शितधारेण भृगुपत्न्याः शिरो ऽहरत् ॥७-५१-१३॥",
  "ततस्तां निहतां दृष्ट्वा पत्नीं भृगुकुलोद्वहः ।\nशशाप सहसा क्रुद्धो विष्णुं रिपुकुलार्दनम् ॥७-५१-१४॥",
  "यस्मादवध्यां मे पत्नीमवधीः क्रोधमूर्च्छितः ।\nतस्मात्त्वं मानुषे लोके जनिष्यसि जनार्दन ॥७-५१-१५॥",
  "तत्र पत्नीवियोगं त्वं प्राप्स्यसे बहुवार्षिकम् ॥७-५१-१६॥",
  "शापाभिहतचेतास्स स्वात्मना भावितो ऽभवत् ॥७-५१-१७॥",
  "अर्चयामास तं देवं भृगुः शापेन पीडितः ।\nतपसाराधितो देवो ह्यब्रवीद्भक्तवत्सलः ।\nलोकानां संहितार्थं तु तं शापं ग्राह्यमुक्तवान् ॥७-५१-१८॥",
  "इति शप्तो महातेजा भृगुणा पूर्वजन्मनि ।\nइहागतो हि पुत्रत्वं तव पार्थिवसत्तम ॥७-५१-१९॥",
  "राम इत्यभिविख्यातस्त्रिषु लोकेषु मानद ।\nतत्फलं प्राप्स्यते चापि भृगुशापकृतं महत् ॥७-५१-२०॥",
  "अयोध्यायाः पती रामो दीर्घकालं भविष्यति ।\nसुखिनश्च समृद्धाश्च भविष्यन्त्यस्य ये ऽनुगाः ॥७-५१-२१॥",
  "दश वर्षसहस्राणि दश वर्षशतानि च ।\nरामो राज्यमुपासित्वा ब्रह्मलोकं गमिष्यति ॥७-५१-२२॥",
  "समृद्धैश्चाश्वमेधैश्च इष्ट्वा परमदुर्जयः ।\nराजवंशांश्च बहुशो बहून्संस्थापयिष्यति ॥७-५१-२३॥",
  "द्वौ पुत्रौ तु भविष्येते सीतायां राघवस्य तु ।\nअन्यत्र न त्वयोध्यायां सत्यमेतन्नसंशयः ॥७-५१-२४॥",
  "सीतायाश्च ततः पुत्रावभिषेक्ष्यति राघवः ॥७-५१-२५॥",
  "स सर्वमखिलं राज्ञो वंशस्याह गतागतम् ।\nआख्याय सुमहातेजास्तूष्णीमासीन्महामुनिः ॥७-५१-२६॥",
  "तूष्णीम्भूते तदा तस्मिन्राजा दशरथो मुनौ ।\nअभिवाद्य महात्मानौ पुनरायात्पुरोत्तमम् ॥७-५१-२७॥",
  "एतद्वचो मया तत्र मुनिना व्याहृतं पुरा ।\nश्रुतं हृदि च निक्षिप्तं नान्यथा तद्भविष्यति ॥७-५१-२८॥",
  "एवं गते न सन्तापं कर्तुमर्हसि राघव ।\nसीतार्थे राघवार्थे वा दृढो भव नरोत्तम ॥७-५१-२९॥",
  "श्रुत्वा तु व्याहृतं वाक्यं सूतस्य परमाद्भुतम् ।\nप्रहर्षमतुलं लेभे साधु साध्विति चाब्रवीत् ॥७-५१-३०॥",
  "ततः संवदतोरेवं सूतलक्ष्मणयोः पथि ।\nअस्तमर्के गते वासं केशिन्यां तावथोषतुः ॥७-५१-३१॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकपञ्चाशः सर्गः ॥७-५१॥"
]