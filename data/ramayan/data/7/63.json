[
  "श्रीमद्वाल्मीकीयरामायणे उत्तरकाण्डे लवणवधोपायकथनम् नाम त्रिषष्ठितमः सर्गः ॥७-६३॥",
  "एवमुक्तस्तु रामेण परां व्रीडामुपागमत् ।\nशत्रुघ्नो वीर्यसम्पन्नो मन्दं मन्दमुवाच ह ॥७-६३-१॥",
  "अधर्मं विद्म काकुत्स्थ ह्यस्मिन्नर्थे नरेश्वर ।\nकथं तिष्ठत्सु ज्येष्ठेषु कनीयानभिषिच्यते ॥७-६३-२॥",
  "अवश्यं करणीयं च शासनं पुरुषर्षभ ।\nतव चैव महाभाग शासनं दुरतिक्रमम् ॥७-६३-३॥",
  "त्वत्तो मया श्रुतं वीर श्रुतिभ्यश्च मया श्रुतम् ।\nनोत्तरं हि मया वाच्यं मध्यमे प्रतिजानति ॥७-६३-४॥",
  "व्याहृतं दुर्वचो घोरं हन्तास्मि लवणं मृधे ।\nतस्यैवं मे दुरुक्तस्य दुर्गतिः पुरुषर्षभ ॥७-६३-५॥",
  "उत्तरं नहि वक्तव्यं ज्येष्ठेनाभिहिते पुनः ।\nअधर्मसहितं चैव परलोकविवर्जितम् ॥७-६३-६॥",
  "सो ऽहं द्वितीयं काकुत्स्थ न वक्ष्यामि तवोत्तरम् ।\nमा द्वितीयेन दण्डो वै निपतेन्मयि मानद ॥७-६३-७॥",
  "कामकारो ह्यहं राजंस्तवास्मि पुरुषर्षभ ।\nअधर्मं जहि काकुत्स्थ मत्कृते रघुनन्दन ॥७-६३-८॥",
  "एवमुक्ते तु शूरेण शत्रुघ्नेन महात्मना ।\nउवाच रामः संहृष्टो भरतं लक्ष्मणं तथा ॥७-६३-९॥",
  "सम्भारानभिषेकस्य आनयध्वं समाहिताः ।\nअद्यैव पुरुषव्याघ्रमभिषेक्ष्यामि राघवम् ॥७-६३-१०॥",
  "पुरोहितं च काकुत्स्थं नैगमानृत्विजस्तथा ।\nमन्त्रिणश्चैव तान्सर्वानानयध्वं ममाज्ञया ॥७-६३-११॥",
  "राज्ञः शासनमाज्ञाय तथा ऽकुर्वन्महारथाः ।\nअभिषेकसमारम्भं पुरस्कृत्य पुरोधसम् ।\nप्रविष्टा राजभवनं राजानो ब्राह्मणास्तथा ॥७-६३-१२॥",
  "तथो ऽभिषेको ववृधे शत्रुघ्नस्य महात्मनः ।\nसम्प्रहर्षकरः श्रीमान्राघवस्य पुरस्य च ॥७-६३-१३॥",
  "अभिषिक्तस्तु शत्रुघ्नो बभौ चादित्यसन्निभः ।\nअभिषिक्तः पुरा स्कन्दः सेन्द्रैरिव मरुद्गणैः ॥७-६३-१४॥",
  "अभिषिक्ते तु शत्रुघ्ने रामेणाक्लिष्टकर्मणा ।\nपौराः प्रमुदिताश्चासन्ब्राह्मणाश्च बहुश्रुताः ॥७-६३-१५॥",
  "कौसल्या च सुमित्रा च मङ्गलं केकयी तथा ।\nचक्रुस्ता राजभवने याश्चान्या राजयोषितः ॥७-६३-१६॥",
  "ऋषयश्च महात्मानो यमुनातीरवासिनः ।\nहतं लवणमाशंसुः शत्रुघ्नस्याभिषेचनात् ॥७-६३-१७॥",
  "ततो ऽभिषिक्तं शत्रुघ्नमङ्कमारोप्य राघवः ।\nउवाच मधुरां वाणीं तेजस्तस्याभिपूरयन् ॥७-६३-१८॥",
  "अयं शरस्त्वमोघस्ते दिव्यः परपुरञ्जयः ।\nअनेन लवणं सौम्य हन्ता ऽसि रघुनन्दन ॥७-६३-१९॥",
  "सृष्टः शरो ऽयं काकुत्स्थ यदा शेते महार्णवे ॥७-६३-२०॥",
  "स्वयम्भूरजितो देवो यन्नापश्यन्सुरासुराः ।\nअदृश्यः सर्वभूतानां तेनायं तु शरोत्तमः ॥७-६३-२१॥",
  "सृष्टः क्रोधाभिभूतेन विनाशार्थं दुरात्मनोः ।\nमधुकैटभयोर्वीर विघाते वर्तमानयोः ।\nस्रष्टुकामेन लोकांस्त्रींस्तौ चानेन हतौ युधि ॥७-६३-२२॥",
  "तौ हत्वा जनभोगार्थं कैटभं तु मधुं तथा ।\nअनेन शरमुख्येन ततो लोकांश्चकार सः ॥७-६३-२३॥",
  "नायं मया शरः पूर्वं रावणस्य वधार्थिना ।\nमुक्तः शत्रुघ्न भूतानां महांस्त्रासो भवेदिति ॥७-६३-२४॥",
  "यच्च तस्य महच्छूलं त्र्यम्बकेण महात्मना ।\nदत्तं शत्रुविनाशाय मधोरायुधमुत्तमम् ॥७-६३-२५॥",
  "स तं निक्षिप्य भवने पूज्यमान पुनः पुनः ।\nदिशः सर्वाः समासाद्य प्राप्नोत्याहारमुत्तमम् ॥७-६३-२६॥",
  "यदा तु युद्धमाकाङ्क्षन् कश्चिदेनं समाह्वयेत् ।\nतदा शूलं गहीत्वा तं भस्म रक्षः करोति हि ॥७-६३-२७॥",
  "स त्वं पुरुषशार्दूल तमायुधविनाकृतम् ।\nअप्रविष्टं पुरं पूर्वं द्वारि तिष्ठ धृतायुधः ॥७-६३-२८॥",
  "अप्रविष्टं च भवनं युद्धाय पुरुषर्षभ ।\nआह्वयेथा महाबाहो ततो हन्तासि राक्षसम् ॥७-६३-२९॥",
  "अन्यथा क्रियमाणे तु अवध्यः स भविष्यति ।\nयदि त्वेवं कृते वीर विनाशमुपयास्यति ॥७-६३-३०॥",
  "एतत्ते सर्वमाख्यातं शूलस्य च विपर्ययः ।\nश्रीमतः शितिकण्ठस्य कृत्यं हि दुरतिक्रमम् ॥७-६३-३१॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे त्रिषष्ठितमः सर्गः ॥७-६३॥"
]