[
  "अथ श्रीमद्वाल्मीकीयरामायणे उत्तरकाण्डे वेदवतीशापः नाम सप्तदशः सर्गः ॥७-१७॥",
  "अथ राजन्महाबाहुर्विचरन्स महीतले ।\nहिमवद्वनमासाद्य परिचक्राम रावणः ॥७-१७-१॥",
  "तत्रापश्यत्स वै कन्यां कृष्णाजिनजटाधराम् ।\nआर्षेण विधिना युक्तां दीप्यन्तीं देवतामिव ॥७-१७-२॥",
  "स दृष्ट्वा रूपसम्पन्नां कन्यां तां सुमहाव्रताम् ।\nकाममोहपरीतात्मा पप्रच्छ प्रहसन्निव ॥७-१७-३॥",
  "किमिदं वर्तसे भद्रे विरुद्धं यौवनस्य ते ।\nनहि युक्ता तवैतस्य रूपस्यैव प्रति क्रिया ॥७-१७-४॥",
  "रूपं तेऽनुपमं भीरु कामोन्मादकरं नृणाम् ।\nन युक्तं तपसि स्थातुं निर्गतो ह्येष निर्णयः ॥७-१७-५॥",
  "कस्यासि किमिदं भद्रे कश्च भर्ता वरानने ।\nयेन सम्भुज्यसे भीरु स नरः पुण्यभाग्भुवि ॥७-१७-६॥",
  "पृच्छतः शंस मे सर्वं कस्य हेतोः परिश्रमः ।\nएवमुक्ता तु सा कन्या रावणेन यशस्विनी ॥७-१७-७॥",
  "अब्रवीद्विधिवत्कृत्वा तस्यातिथ्यं तपोधना ।\nकुशध्वजो मम पिता ब्रह्मर्षिरमितप्रभः ।\nबृहस्पतिसुतः श्रीमान्बुद्ध्या तुल्यो बृहस्पतेः ॥७-१७-८॥",
  "तस्याहं कुर्वतो नित्यं वेदाभ्यासं महात्मनः ।\nसम्भूय वाङ्मयी कन्या नाम्ना वेदवती स्मृता ॥७-१७-९॥",
  "ततो देवाः सगन्धर्वा यक्षराक्षसपन्नगाः ।\nतेऽपि गत्वा हि पितरं वरणं रोचयन्ति मे ॥७-१७-१०॥",
  "न च मां स पिता तेभ्यो दत्तवान्राक्षसर्षभ ।\nकारणं तद्वदिष्यामि निशाचर निशामय ॥७-१७-११॥",
  "पितुस्तु मम जामाता विष्णुः किल सुरेश्वरः ।\nअभिप्रेतस्त्रिलोकेशस्तस्मान्नान्यस्य मे पिता ॥७-१७-१२॥",
  "दातुमिच्छति तस्मै तु तच्छ्रुत्वा बलदर्पितः ।\nदम्भुर्नाम ततो राजा दैत्यानां कुपितोऽभवत् ॥७-१७-१३॥",
  "तेन रात्रौ शयानो मे पिता पापेन हिंसितः ॥७-१७-१४॥",
  "ततो मे जननी दीना तच्छरीरं पितुर्मम ।\nपरिष्वज्य महाभागा प्रविष्टा हव्यवाहनम् ॥७-१७-१५॥",
  "ततो मनोरथं सत्यं पितुर्नारायणं प्रति ।\nकरोमीति तमेवाहं हृदयेन समुद्वहे ॥७-१७-१६॥",
  "इति प्रतिज्ञामारुह्य चरामि विपुलं तपः ।\nएतत्ते सर्वमाख्यातं मया राक्षसपुङ्गव ॥७-१७-१७॥",
  "नारायणो मम पतिर्न त्वन्यः पुरुषोत्तमात् ।\nआश्रये नियमं घोरं नारायणपरीप्सया ।\nविज्ञातस्त्वं हि मे राजन्गच्छ पौलस्त्यनन्दन ॥७-१७-१८॥",
  "जानामि तपसा सर्वं त्रैलोक्ये यद्धि वर्तते ॥७-१७-१९॥",
  "सोऽब्रवीद्रावणो भूयस्तां कन्यां सुमहाव्रताम् ।\nअवरुह्य विमानाग्रात्कन्दर्पशरपीडितः ॥७-१७-२०॥",
  "अवलिप्ताऽसि सुश्रोणि यस्यास्ते मतिरीदृशी ।\nवृद्धानां मृगशावाक्षि भ्राजते पुण्यसञ्चयः ॥७-१७-२१॥",
  "त्वं सर्वंगुणसम्पन्ना नार्हसे वक्तुमीदृशम् ।\nत्रैलोक्यसुन्दरी भीरु यौवनं ते निवर्तते ॥७-१७-२२॥",
  "अहं लङ्कापतिर्भद्रे दशग्रीव इति श्रुतः ।\nतस्य मे भव भार्या त्वं भुङ्क्ष्व भोगान्यथासुखम् ॥७-१७-२३॥",
  "कश्च तावदसौ यं त्वं विष्णुरित्यभिभाषसे ।\nवीर्येण तपसा चैव भोगेन च बलेन च न मया स समो भद्रे यं त्वं कामयसेऽङ्गने ॥७-१७-२४॥",
  "इत्युक्तवति तस्मिंस्तु वेदवत्यथ साऽब्रवीत् ॥७-१७-२५॥",
  "ैव भोगेन च बलेन च मा मैवमिति सा कन्या तमुवाच निशाचरम् ।\nत्रैलोक्याधिपति विष्णुं सर्वलोकनमस्कृतम् ।\nत्वदृते राक्षसेन्द्रान्यः कोऽवमन्येत बुद्धिमान् ॥७-१७-२६॥",
  "एवमुक्तस्तया तत्र वेदवत्या निशाचरः ।\nमूर्धजेषु तदा कन्यां कराग्रेण परामृशत् ॥७-१७-२७॥",
  "ततो वेदवती क्रुद्धा केशान्हस्तेन साऽच्छिनत् ।\nअसिर्भूत्वा करस्तस्याः केशांश्छिन्नांस्तदाऽकरोत् ॥७-१७-२८॥",
  "सा ज्वलन्तीव रोषेण दहन्तीव निशाचरम् ।\nउवाचाग्निं समाधाय मरणाय कृतत्वरा ॥७-१७-२९॥",
  "धर्षितायास्त्वयानार्य न मे जीवितमिष्यते ।\nरक्षस्तस्मात्प्रवेक्ष्यामि पश्यतस्ते हुताशनम् ॥७-१७-३०॥",
  "यस्मात्तु धर्षिता चाहं त्वया पापात्मना वने ।\nतस्मात्तव वधार्थं हि समुत्पत्स्ये ह्यहं पुनः ॥७-१७-३१॥",
  "न हि शक्यं स्त्रिया हन्तुं पुरुषः पापनिश्चः ।\nशापे त्वयि मयोत्सृष्टे तपसश्च व्ययो भवेत् ॥७-१७-३२॥",
  "यदि त्वस्ति मया किञ्चित्कृतं दत्तं हुतं तथा ।\nतस्मात्त्वयोनिजा साध्वी भवेयं धर्मिणः सुता ॥७-१७-३३॥",
  "एवमुक्त्वा प्रविष्टा सा ज्वलितं जातवेदसम् ।\nपपात च दिवो दिव्या पुष्पवृष्टिः समन्ततः ॥७-१७-३४॥",
  "पुनरेव समुद्भूता पद्मे पद्मसमप्रभा ।\nतस्मादपि पुनः प्राप्ता पूर्ववत्तेन रक्षसा ॥७-१७-३५॥",
  "कन्यां कमलगर्भाभां प्रगृह्य स्वगृहं ययौ ।\nप्रगृह्य रावणस्त्वेतां दर्शयामास मन्त्रिणे ॥७-१७-३६॥",
  "लक्षणज्ञो निरीक्ष्यैव रावणं चैवमब्रवीत् ।\nगृहस्थैषां हि सुश्रोणी त्वद्वधायैव दृश्यते ॥७-१७-३७॥",
  "एतच्छ्रुत्वाऽर्णवे राम तां प्रचिक्षेप रावणः ।\nसा चैव क्षितिमासाद्य यज्ञायतनमध्यगा ॥७-१७-३८॥",
  "राज्ञो हलमुखोत्कृष्टा पुनरप्युत्थिता सती ।\nसैषा जनकराजस्य प्रसूता तनया प्रभो ।\nतव भार्या महाबाहो विष्णुस्त्वं हि सनातनः ॥७-१७-३९॥",
  "पूर्वं क्रोधाहितः शत्रुर्ययाऽसौ निहतस्तथा ।\nउपाश्रयित्वा शैलभस्तव वीर्यममानुषम् ॥७-१७-४०॥",
  "एवमेषा महाभागा मर्त्येषूत्पत्स्यते पुनः ।\nक्षेत्रे हलमुखोत्कृष्टे वेद्यामग्निशिखोपमा ॥७-१७-४१॥",
  "एषा वेदवती नाम पूर्वमासीत्कृते युगे ।\nत्रेतायुगमनुप्राप्य वधार्थं तस्य रक्षसः ॥७-१७-४२॥",
  "उत्पन्ना मैथिलकुले जनकस्य महात्मनः ।\nसीतोत्पन्ना तु सीतेति मानुषैः पुनरुच्यते ॥७-१७-४३॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे वेदवतीशापः नाम सप्तदशः सर्गः ॥७-१७॥"
]