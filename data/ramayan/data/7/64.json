[
  "अथ श्रीमद्वाल्मीकीयरामायणे उत्तरकाण्डे शत्रुघ्नप्रस्थानम् नाम चतुःषष्ठितमः सर्गः ॥७-६४॥",
  "एवमुक्त्वा च काकुत्स्थं प्रशस्य च पुनः पुनः ।\nपुनरेवापरं वाक्यमुवाच रघुनन्दनः ॥७-६४-१॥",
  "इमान्यश्वसहस्राणि चत्वारि पुरुषर्षभ ।\nरथानां द्वे सहस्रे च गजानां शतमुत्तमम् ॥७-६४-२॥",
  "अन्तरा पणवीथ्यश्च नानापण्योपशोभिताः ।\nअनुगच्छन्तु काकुत्स्थं तथैव नटनर्तकाः ॥७-६४-३॥",
  "हिरण्यस्य सुवर्णस्य नियुतं पुरुषर्षभ ।\nआदाय गच्छ शत्रुघ्न पर्याप्तधनवाहनः ॥७-६४-४॥",
  "बलं च सुभृतं वीर हृष्टपुष्टमनुद्धतम् ।\nसम्भाषासम्प्रदानेन रञ्जयस्व नगेत्तम ॥७-६४-५॥",
  "न ह्यर्थास्तत्र तिष्ठन्ति न दारा न च बान्धवाः ।\nसुप्रीतो भृत्यवर्गश्च यत्र तिष्ठसि राघव ॥७-६४-६॥",
  "ततो हृष्टजनाकीर्णां प्रस्थाप्य महतीं चमूम् ।\nएक एव धनुष्पाणिर्गच्छ त्वं मधुनो वनम् ॥७-६४-७॥",
  "यथा त्वां न प्रजानाति गच्छन्तं युद्धकाङ्क्षिणम् ।\nलवणस्तु मधोः पुत्रस्तथा गच्छेरशङ्कितम् ॥७-६४-८॥",
  "न तस्य मूत्युरन्योऽस्ति कश्चिद्धि पुरुषर्षभ ।\nदर्शनं योऽभिगच्छेत स वध्यो लवणेन हि ॥७-६४-९॥",
  "स हि ग्रीष्मोऽपयाते तु वर्षारात्र उपागते ।\nहन्यास्त्वं लवणं सौम्य सहि कालोऽस्य दुर्मतेः ॥७-६४-१०॥",
  "महर्षींस्तु पुरत्कृत्य प्रयान्तु तव सौनिकाः ।\nयथा ग्रीष्मावशेषेण तरेयुर्जाह्नवीजलम् ॥७-६४-११॥",
  "तत्र स्थाप्य बलं सर्वं नदीतीरे समाहितः ।\nअग्रतो धनुषा सार्धं गच्छ त्वं लघुविक्रमः ॥७-६४-१२॥",
  "एवमुक्तस्तु रामेण शत्रुघ्नस्तान्महाबलान् ।\nसेनामुख्यान्समानीय ततो वाक्यमुवाच ह ॥७-६४-१३॥",
  "एते वो गणिता वासा यत्र तत्र निवत्स्यथ ।\nस्थातव्यं चाविरोधेन यथा बाधा न कस्यचित् ॥७-६४-१४॥",
  "तथा तांस्तु समाज्ञाप्य प्रस्थाप्य च महद्बलम् ।\nकौसल्यां च सुमित्रां च कैकेयीं चाभ्यवादयत् ॥७-६४-१५॥",
  "रामं प्रदक्षिणीकृत्य शिरसाऽभिप्रणम्य च ।\nरामेण चाभ्यनुज्ञातः शत्रुघ्नः शत्रुतापनः ॥७-६४-१६॥",
  "लक्ष्मणं भरतं चैव प्रणिपत्य कृताञ्जलिः ।\nपुरोहितं वसिष्ठं च शत्रुघ्नः प्रयतात्मवान् ।\nप्रदक्षिणमथो कृत्वा निर्जगाम महाबलः ॥७-६४-१७॥",
  "प्रस्थाप्य सेनामथ सोऽग्रतस्तदा गजेन्द्रवाजिप्रवरौघसङ्कुलाम् ।\nउपास मासं तु नरेन्द्रपार्श्वतस्त्वथ प्रयातो रघुवंशवर्धनः ॥७-६४-१८॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे शत्रुघ्नप्रस्थानम् नाम चतुःषष्ठितमः सर्गः ॥७-६४॥"
]