[
  "अथ श्रीमद्वाल्मीकीयरामायणे उत्तरकाण्डे विभीषणाद्यादेशः नाम अष्टाधिकशततमः सर्गः ॥७-१०८॥",
  "ते दूता रामवाक्येन चोदिता लघुविक्रमाः ।\nप्रजग्मुर्मधुरां शीघ्रं चक्रुर्वासं न चाध्वनि ॥७-१०८-१॥",
  "ते तु त्रिभिरहोरात्रैः सम्प्राप्य मधुरामथ ।\nशत्रुघ्नाय यथातत्त्वमाचख्युः सर्वमेव तत् ॥७-१०८-२॥",
  "लक्ष्मणस्य परित्यागं प्रतिज्ञां राघवस्य च ।\nपुत्रयोरभिषेकं च पौरानुगमनं तथा ॥७-१०८-३॥",
  "कुशस्य नगरी रम्या विन्ध्यपर्वतरोधसि ।\nकुशावतीति नाम्ना सा कृता रामेण धीमता ।\nश्रावस्तीति पुरी रम्या श्राविता च लवस्य ह ॥७-१०८-४॥",
  "अयोध्यां विजनां कृत्वा राघवो भरतस्तथा ।\nस्वर्गस्य गमनोद्योगं कृतवन्तौ महारथौ ॥७-१०८-५॥",
  "एवं सर्वं निवेद्याशु शत्रुघ्नाय महात्मने ।\nविरेमुस्ते ततो दूतास्त्वर राजेति चाब्रुवन् ॥७-१०८-६॥",
  "तच्छ्रुत्वा घोरसङ्काशं कुलक्षयमुपस्थितम् ।\nप्रकृतीस्तु समानीय काञ्चनं च पुरोधसम् ॥७-१०८-७॥",
  "तेषां सर्वं यथावृत्तमब्रवीद्रघनन्दनः ।\nआत्मनश्च विपर्यासं भविष्यं भ्रातृभिः सह ॥७-१०८-८॥",
  "ततः पुत्रद्वयं वीरः सोऽभ्यषिञ्चन्नराधिपः ।\nसुबाहुर्मधुरां लेभे शत्रुघाती च वैदिशम् ॥७-१०८-९॥",
  "द्विधा कृत्वा तु तां सेनां माधुरीं पुत्रयोर्द्वयोः ।\nधनं च युक्तं कृत्वा वै स्थापयामास पार्थिवः ॥७-१०८-१०॥",
  "सुबाहुं मधुरायां च वैदेशे शत्रुघातिनम् ।\nययौ स्थाप्य तदाऽयोध्यां रथेनैकेन राघवः ॥७-१०८-११॥",
  "स ददर्श महात्मानं ज्वलन्तमिव पावकम् ।\nसूक्ष्मक्षौमाम्बरधरं मुनिभिः सार्धमक्षयैः ॥७-१०८-१२॥",
  "सोऽभिवाद्य ततो रामं प्राञ्जलिः प्रयतेन्द्रियः ।\nउवाच वाक्यं धर्मज्ञं धर्ममेवानुचिन्तयन् ॥७-१०८-१३॥",
  "कृत्वाभिषेकं सुतयोर्द्वयो राघवनन्दन ।\nतवानुगमने राजन्विद्धि मां कृतनिश्चयम् ॥७-१०८-१४॥",
  "न चान्यदपि वक्तव्यमतो वीर न शासनम् ।\nविलोक्यमानमिच्छामि मद्विधेन विशेषतः ॥७-१०८-१५॥",
  "तस्य तां बुद्धिमक्लीबां विज्ञाय रघुनन्दनः ।\nबाढमित्येव शत्रुघ्नं रामो वाक्यमुवाच ह ॥७-१०८-१६॥",
  "तस्य वाक्यस्य वाक्यान्ते वानराः कामरूपिणः ।\nऋक्षराक्षससङ्घाश्च समापेतुरनेकशः ॥७-१०८-१७॥",
  "सुग्रीवं ते पुरस्कृत्य सर्व एव समागताः ।\nतं रामं द्रष्टुमनसः स्वर्गायाभिमुखं स्थितम् ॥७-१०८-१८॥",
  "देवपुत्रा ऋषिसुता गन्धर्वाणां सुतास्तथा ।\nरामक्षयं विदित्वा ते सर्व एव समागताः ॥७-१०८-१९॥",
  "ते राममभिवाद्योचुः सर्वे वानरराक्षसाः ।\nतवानुगमने राजन्सम्प्राप्ताः कृतनिश्चयाः ॥७-१०८-२०॥",
  "यदि राम विनास्माभिर्गच्छेस्त्वं पुरुषोत्तम ।\nयमदण्डमिवोद्यम्य त्वया स्म विनिपातिताः ॥७-१०८-२१॥",
  "तैरेवमुक्तः काकुत्स्थो बाढमित्यब्रवीत् स्मयन् ॥७-१०८-२२॥",
  "एतस्मिन्नन्तरे रामं सुग्रीवोऽपि महाबलः ।\nप्रणम्य विधिवद्वीरं विज्ञापयितुमुद्यतः ॥७-१०८-२३॥",
  "अभिषिच्याङ्गदं वीरमागतोऽस्मि नरेश्वर ।\nतवानुगमने राजन्विद्धि मां कृतनिश्चयम् ॥७-१०८-२४॥",
  "तस्य तद्वचनं श्रुत्वा रामो रमयतां वरः ।\nवानरेन्द्रमथोवाचं मैत्रं तस्यानुचिन्तयन् ॥७-१०८-२५॥",
  "सखे शृणुष्व सुग्रीव न त्वयाऽहं विनाकृतः ।\nगच्छेयं देवलोकं वा परमं वा पदं महत् ॥७-१०८-२६॥",
  "बिभीषणमथोवाच राक्षसेन्द्रं महायशाः ।\nयावत्प्रजा धरिष्यन्ति तावत्त्वं वै बिभीषण ।\nराक्षसेन्द्र महावीर्य लङ्कास्थस्त्वं धरिष्यसि ॥७-१०८-२७॥",
  "यावच्चन्द्रश्च सूर्यश्च यावत्तिष्ठति मेदिनी ।\nयावच्च मत्कथा लोके तावद्राज्यं तवास्त्विह ॥७-१०८-२८॥",
  "शासितस्त्वं सखित्वेन कार्यं ते मम शासनम् ।\nप्रजाः संरक्ष धर्मेण नोत्तरं वक्तुमर्हसि ॥७-१०८-२९॥",
  "किञ्चान्यद्वक्तुमिच्छामि राक्षसेन्द्र महामते ॥७-१०८-३०॥",
  "आराधय जगन्नाथमिक्ष्वाकुकुलदैवतम् ।\nआराधनीयमनिशं सर्वैर्दैवैः सवासवैः ॥७-१०८-३१॥",
  "तथेति प्रतिजग्राह रामवाक्यं विभीषणः ।\nराजा राक्षसमुख्यानां राघवाज्ञामनुस्मरन् ॥७-१०८-३२॥",
  "तमेवमुक्त्वा काकुत्स्थो हनूमन्तमथाब्रवीत् ।\nजीविते कृतबुद्धिस्त्वं मा प्रतिज्ञां विलोपय ॥७-१०८-३३॥",
  "मत्कथाः प्रचरिष्यन्ति यावल्लोके हरीश्वर ।\nतावद्रमस्व सुप्रीतो मद्वाक्यमनुपालयन् ॥७-१०८-३४॥",
  "एवमुक्तस्तु हनुमान्राघवेण महात्मना ।\nवाक्यं विज्ञापयामास परं हर्षमवाप्य च ॥७-१०८-३५॥",
  "यावत्तव कथा लोके विचरिष्यति पावनी ।\nतावत्स्थास्यामि मेदिन्यां तवाज्ञामनुपालयन् ॥७-१०८-३६॥",
  "जाम्बवन्तं तथोक्त्वा तु वृद्धं ब्रह्मसुतं तथा ।\nमैन्दं च द्विविदं चैव पञ्च जाम्बवता सह ।\nयावत्कलिश्च सम्प्राप्तस्तावज्जीवत सर्वदा ॥७-१०८-३७॥",
  "तानेवमुक्त्वा काकुत्स्थः सर्वांस्तानृक्षवानरान् ।\nउवाच बाढं गच्छध्वं मया सार्धं यथेप्सितम् ॥७-१०८-३८॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे विभीषणाद्यादेशः नाम अष्टाधिकशततमः सर्गः ॥७-१०८॥"
]