[
  "श्रीमद्वाल्मीकीयरामायणे उत्तरकाण्डे दण्डराज्यनिवेशः नाम एकोनाशीतितमः सर्गः ॥७-७९॥",
  "तदद्भुततमं वाक्यं श्रुत्वागस्त्यस्य राघवः ।\nगौरवाद्विस्मयाच्चैव पुनः प्रष्टुं प्रचक्रमे ॥७-७९-१॥",
  "भगवंस्तद्वनं घोरं तपस्तप्यति यत्र सः ।\nश्वेतो वैदर्भको राजा कथं स्यादमृगद्विजम् ॥७-७९-२॥",
  "तद्वनं स कथ राजा शून्यं मनुजवर्जितम् ।\nतपश्चर्तुं प्रविष्टः स श्रोतुमिच्छामि तत्त्वतः ॥७-७९-३॥",
  "रामस्य वचनं श्रुत्वा कौतूहलसमन्वितम् ।\nवाक्यं परमतेजस्वी वक्तुमेवोपचक्रमे ॥७-७९-४॥",
  "पुरा कृतयुगे राम मनुर्दण्डधरः प्रभुः ।\nतस्य पुत्रो महानासीदिक्ष्वाकुः कुलनन्दनः ॥७-७९-५॥",
  "तं पुत्रं पूर्वंकं राज्ये निक्षिप्य भुवि दुर्जयम् ।\nपृथिव्यां राजवंशानां भव कर्तेत्युवाच ह ॥७-७९-६॥",
  "तथैवेति प्रतिज्ञातं पितुः पुत्रेण राघव ।\nततः परमसन्तुष्टो मनुः पुत्रमुवाच ह ॥७-७९-७॥",
  "प्रीतो ऽस्मि परमोदार त्वं कर्ता ऽसि न संशयः ।\nदण्डेन च प्रजा रक्ष मा च दण्डमकारणे ॥७-७९-८॥",
  "अपराधिषु यो दण्डः पात्यते मानवेषु वै ।\nस दण्डो विधिवन्मुक्तः स्वर्गं नयति पार्थिवम् ॥७-७९-९॥",
  "तस्माद्दण्डे महाबाहो यत्नवान्भव पुत्रक ।\nधर्मो हि परमो लोके कुर्वतस्ते भविष्यति ॥७-७९-१०॥",
  "इति तं बहु सन्दिश्य मनुः पुत्रं समाधिना ।\nजगाम त्रिदिवं हृष्टो ब्रह्मलोकं सनातनम् ॥७-७९-११॥",
  "प्रयाते त्रिदिवं तस्मिन्निक्ष्वाकुरमितप्रभः ।\nजनयिष्ये कथं पुत्रानिति चिन्तापरो ऽभवत् ॥७-७९-१२॥",
  "कर्मभिर्बहुरूपैश्च तैस्तैर्मनुसुतस्सुतान् ।\nजनयामास धर्मात्मा शतं देवसुतोपमान् ॥७-७९-१३॥",
  "तेषामवरजस्तात सर्वेषां रघुनन्दन ।\nमूढश्चाकृतविद्यश्च न शुश्रूषति पूर्वजान् ॥७-७९-१४॥",
  "नाम तस्य च दण्डेति पिता चक्रे ऽल्पमेधसः ।\nअवश्यं दण्डपतनं शरीरे ऽस्य भविष्यति ॥७-७९-१५॥",
  "अपश्यमानस्तं देशं घोरं पुत्रस्य राघव ।\nविन्ध्यशैवलयोर्मध्ये राज्यं प्रादादरिन्दम ॥७-७९-१६॥",
  "स दण्डस्तत्र राजाभूद्रम्ये पर्वतरोधसि ।\nपुरं चाप्रतिमं राम न्यवेशयदनुत्तमम् ॥७-७९-१७॥",
  "पुरस्य चाकरोन्नाम मधुमन्तमिति प्रभो ।\nपुरोहितं तूशनसं वरयामास सुव्रतम् ॥७-७९-१८॥",
  "एवं स राजा तद्राज्यमकरोत्सपुरोहितः ।\nप्रहृष्टमनुजाकीर्णं देवराजं यथा वृषा ॥७-७९-१९॥",
  "ततः स राजा मनुजेन्द्रपुत्रः सार्धं च तेनोशनसा तदानीम् ।\nचकार राज्यं सुमहान्महात्मा शक्रो दिवीवोशनसा समेतः ॥७-७९-२०॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकोनाशीतितमः सर्गः ॥७-७९॥"
]