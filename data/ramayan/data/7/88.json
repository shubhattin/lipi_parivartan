[
  "अथ श्रीमद्वाल्मीकीयरामायणे उत्तरकाण्डे बुधसमागमः नाम अष्टाशीतितमः सर्गः ॥७-८८॥",
  "तां कथामिलसम्बद्धां रामेण समुदीरिताम् ।\nलक्ष्मणो भरतश्चैव श्रुत्वा परमविस्मितौ ॥७-८८-१॥",
  "तौ रामं प्राञ्जली भूत्वा तस्य राज्ञो महात्मनः ।\nविस्तरं तस्य भावस्य तदा पप्रच्छतुः पुनः ॥७-८८-२॥",
  "कथं स राजा स्त्रीभूतो वर्तयामास दुर्गतिः ।\nपुरुषः स यदा भूतः कां वृत्तिं वर्तयत्यसौ ॥७-८८-३॥",
  "तयोस्तद्भाषितं श्रुत्वा कौतूहलसमन्वितम् ।\nकथयामास काकुत्स्थस्तस्य राज्ञो यथागतम् ॥७-८८-४॥",
  "तमेव प्रथमं मासं स्त्रीभूता लोकसुन्दरी ।\nताभिः परिवृता स्त्रीभिर्ये च पूर्वपदानुगाः ॥७-८८-५॥",
  "तत्काननं विगाह्वाशु विजह्रे लोकसुन्दरी ।\nद्रुमगुल्मलताकीर्णं पद्भ्यां पद्मदलेक्षणा ॥७-८८-६॥",
  "वाहनानि च सर्वाणि सा त्यक्त्वा वै समन्ततः ।\nपर्वताभोगविवरे तस्मिन्रेमे इला तदा ॥७-८८-७॥",
  "अथ तस्मिन्वनोद्देशे पर्वतस्याविदूरतः ।\nसरः सुरुचिरप्रख्यं नानापक्षिगणैर्युतम् ॥७-८८-८॥",
  "ददर्श सा त्विला तस्मिन्बुधं सोमसुतं तदा ।\nज्वलन्तं स्वेन वपुषा पूर्णसोममिवोदितम् ॥७-८८-९॥",
  "तपन्तं च तपस्तीव्रमम्भोमध्ये दुरासदम् ।\nयशस्करं कामकरं कारुण्ये पर्यवस्थितम् ॥७-८८-१०॥",
  "सा तं जलाशयं सर्वं क्षोभयामास विस्मिता ।\nसहगैः पूर्वपुरुषैः स्त्रीभूतै रघुनन्दन ॥७-८८-११॥",
  "बुधस्तु तां समीक्ष्यैव कामबाणवशं गतः ।\nनोपलेभे तदाऽऽत्मानं सञ्चचाल तदाऽऽम्भसि ॥७-८८-१२॥",
  "इलां निरीक्षमाणस्तु त्रैलोक्याभ्यधिकां शुभाम् ।\nचिन्तां समभ्यतिक्रामत् का न्वियं देवताधिका ॥७-८८-१३॥",
  "न देवीषु न नागीषु नासुरीष्वप्सरःसु च ।\nदृष्टपूर्वा मया काचिद्रूपेणानेन शोभिता ॥७-८८-१४॥",
  "सदृशीयं मम भवेद्यदि नान्यपरिग्रहः ।\nइति बुद्धिं समास्थाय जलात्कूलमुपागमत् ॥७-८८-१५॥",
  "आश्रमं समुपागम्य ततस्ताः प्रमदोत्तमाः ।\nशब्दापयत धर्मात्मा ताश्चैनं च ववन्दिरे ॥७-८८-१६॥",
  "स ताः पप्रच्छ धर्मात्मा कस्यैषा लोकसुन्दरी ।\nकिमर्थमागता चैव सर्वमाख्यात मा चिरम् ॥७-८८-१७॥",
  "शुभं तु तस्य तद्वाक्यं मधुरं मधुराक्षरम् ।\nश्रुत्वा स्त्रियश्च ताः सर्वा ऊचुर्मधुरया गिरा ॥७-८८-१८॥",
  "अस्माकमेषा सुश्रोणी प्रभुत्वे वर्तते सदा ।\nअपतिः काननान्तेषु सहास्माभिश्चरत्यसौ ॥७-८८-१९॥",
  "तद्वाक्यमव्यक्तपदं तासां स्त्रीणां निशम्य च ।\nविद्यामावर्तनीं पुण्यामावर्तयत स द्विजः ॥७-८८-२०॥",
  "सोऽर्थं विदित्वा सकलं तस्य राज्ञो यथागतम् ।\nसर्वा एव स्त्रियस्ताश्च बभाषे मुनिपुङ्गवः ॥७-८८-२१॥",
  "अत्र किम्पुरुषीर्भूत्वा शैलरोधसि वत्स्यथ ।\nआवासस्तु गिरावस्मिञ्छीघ्रमेव विधीयताम् ॥७-८८-२२॥",
  "मूलपत्रफलैः सर्वा वर्तयिष्यथ नित्यदा ।\nस्त्रियः किम्पुरुषान्नाम भर्तऽन्समुपलप्स्यथ ॥७-८८-२३॥",
  "ताः श्रुत्वा सोमपुत्रस्य वाचं किम्पुरुषीकृताः ।\nउपासाञ्चक्रिरे शैलं वध्वस्ता बहुलास्तदा ॥७-८८-२४॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे बुधसमागमः नाम अष्टाशीतितमः सर्गः ॥७-८८॥"
]