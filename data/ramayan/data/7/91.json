[
  "श्रीमद्वाल्मीकीयरामायणे उत्तरकाण्डे यज्ञसंविधानम् नाम एकनवतितमः सर्गः ॥७-९१॥",
  "एतदाख्याय काकुत्स्थो भ्रातृभ्याममितप्रभः ।\nलक्ष्मणं पुनरेवाह धर्मयुक्तमिदं वचः ॥७-९१-१॥",
  "वसिष्ठं वामदेवं च जाबालिमथ कश्यपम् ।\nद्विजांश्च सर्वप्रवरानश्वमेधपुरस्कृतान् ॥७-९१-२॥",
  "एतान्सर्वान्समानीय मन्त्रयित्वा च लक्ष्मण ।\nहयं लक्षणसम्पन्नं विमोक्ष्यामि समाधिना ॥७-९१-३॥",
  "तद्वाक्यं राघवेणोक्तं श्रुत्वा त्वरितविक्रमः ।\nद्विजान्सर्वान्समाहूय दर्शयामास राघवम् ॥७-९१-४॥",
  "ते दृष्ट्वा देवसङ्काशं कृतपादाभिवन्दनम् ।\nराघवं सुदुराधर्षमाशीर्भिः समपूजयन् ॥७-९१-५॥",
  "प्राञ्जलिः स तदा भूत्वा राघवो द्विजसत्तमान् ।\nआचचक्षेऽश्वमेधस्य ह्यभिप्रायं महायशाः ॥७-९१-६॥",
  "ते तु रामस्य तच्छ्रुत्वा नमस्कृत्वा वृषध्वजम् ।\nअश्वमेधं द्विजाः सर्वे पूजयन्ति स्म सर्वशः ॥७-९१-७॥",
  "स तेषां द्विजमुख्यानां वाक्यमद्भुतदर्शनम् ।\nअश्वमेधाश्रितं श्रुत्वा भृशं प्रीतोऽभवत्तदा ॥७-९१-८॥",
  "विज्ञाय कर्म तत्तेषां रामो लक्ष्मणमब्रवीत् ।\nप्रेषयस्व द्रुतं दूतान् सुग्रीवाय महात्मने ॥७-९१-९॥",
  "यथा महद्भिर्हरिभिर्बहुभिश्च वनौकसाम् ।\nसार्धमागच्छ भद्रं ते ह्यनुभोक्तुं महोत्सवम् ॥७-९१-१०॥",
  "बिभीषणश्च रक्षोभिः कामगैर्बहुभिर्वृतः ।\nअश्वमेधं महायज्ञमायात्वतुलविक्रमः ॥७-९१-११॥",
  "राजानश्च महाभागा ये मे प्रियचिकीर्षवः ।\nसानुगाः क्षिप्रमायान्तु यज्ञं द्रष्टुमनुत्तमम् ॥७-९१-१२॥",
  "देशान्तरगता ये च द्विजा धर्मसमाहिताः ।\nआमन्त्रयस्व तान्सर्वानश्वमेधाय लक्ष्मण ॥७-९१-१३॥",
  "ऋषयश्च महाबाहो आहूयन्तां तपोधनाः ।\nदेशान्तरगताः सर्वे सदाराश्च द्विजातयः ।\nतथैव तालावचरास्तथैव नटनर्तकाः ॥७-९१-१४॥",
  "यज्ञवाटश्च सुमहान्गोमत्या नैमिशे वने ।\nआज्ञाप्यतां महाबाहो तद्धि पुण्यमनुत्तमम् ॥७-९१-१५॥",
  "शान्तयश्च महाबाहो प्रवर्त्यन्तां समन्ततः ॥७-९१-१६॥",
  "शतशश्चापि धर्मज्ञाः क्रतुमुख्यमनुत्तमम् ।\nअनुभूय महायज्ञं नैमिशे रघुनन्दन ॥७-९१-१७॥",
  "तुष्टः पुष्टश्च सर्वोऽसौ मानितश्च यथाविधि ।\nप्रीतिं यास्यति धर्मज्ञ शीघ्रमामन्त्र्यतां जनः ॥७-९१-१८॥",
  "शतं वाहसहस्राणां तण्डुलानां वपुष्मताम् ।\nअयुतं तिलमुद्गानां प्रयात्वग्रे महाबल ॥७-९१-१९॥",
  "चणकानां कुलित्थानां माषाणां लवणस्य च ।\nअतोऽनुरूपं स्नेहं च गन्धं सङ्क्षिप्तमेव च ॥७-९१-२०॥",
  "सुवर्णकोट्यो बहुला हिरण्यस्य शतोत्तराः ।\nअग्रतो भरतः कृत्वा गच्छत्वग्रे समाधिना ॥७-९१-२१॥",
  "अन्तरा पण्यवीथ्यश्च सर्वे च नटनर्तकाः ।\nसूदा नार्यश्च बहवो नित्यं यौवनशालिनः ॥७-९१-२२॥",
  "भरतेन तु सार्धं ते यान्तु सैन्यानि चाग्रतः ।\nनैगमा बलवृद्धाश्च द्विजाश्च सुसमाहिताः ॥७-९१-२३॥",
  "कर्मान्तिकान्वर्धकिनः कोशाध्यक्षांश्च नैगमान् ।\nमम मातऽस्तथा सर्वाः कुमारान्तःपुराणि च ॥७-९१-२४॥",
  "काञ्चनीं मम पत्नीं च दीक्षायां ज्ञांश्च कर्मणि ।\nअग्रतो भरतः कृत्वा गच्छत्वग्रे महायशाः ॥७-९१-२५॥",
  "उपकार्या महार्हाश्च पार्थिवानां महौजसाम् ।\nसानुगानां नरश्रेष्ठो व्यादिदेश महाबलः ॥७-९१-२६॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकनवतितमः सर्गः ॥७-९१॥"
]