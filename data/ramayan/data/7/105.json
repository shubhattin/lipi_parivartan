[
  "अथ श्रीमद्वाल्मीकीयरामायणे उत्तरकाण्डे दुर्वासोऽभिगमः नाम पञ्चाधिकशततमः सर्गः ॥७-१०५॥",
  "तथा तयोः संवदतोर्दुर्वासा भगवानृषिः ।\nरामस्य दर्शनाकाङ्क्षी राजद्वारमुपागमत् ॥७-१०५-१॥",
  "सोऽभिगम्य तु सौमित्रिमुवाच ऋषिसत्तमः ।\nरामं दर्शय मे शीघ्रं पुरा मेऽर्थोऽतिवर्तते ॥७-१०५-२॥",
  "मुनेस्तु भाषितं श्रुत्वा लक्ष्मणः परवीरहा ।\nअभिवाद्य महात्मानं वाक्यमेतदुवाच ह ॥७-१०५-३॥",
  "किं कार्यं ब्रूहि भगवन्को वाऽर्थः किं करोम्यहम् ।\nव्यग्रो हि राघवो ब्रह्मन्मुहूर्तं प्रतिपाल्यताम् ॥७-१०५-४॥",
  "तच्छ्रुत्वा ऋषिशार्दूलः क्रोधेन कलुषीकृतः ।\nउवाच लक्ष्मणं वाक्यं निर्दहन्निव चक्षुषा ॥७-१०५-५॥",
  "अस्मिन्क्षणे मां सौमित्रे रामाय प्रतिवेदय ।\nअस्मिन्क्षणे मां सौमित्रे न निवेदयसे यदि ॥७-१०५-६॥",
  "विषयं त्वां पुरं चैव शपिष्ये राघवं तथा ।\nभरतं चैव सौमित्रे युष्माकं या च सन्ततिः ॥७-१०५-७॥",
  "न हि शक्ष्याम्यहं भूयो मन्युं धारयितुं हृदि ।\nतच्छ्रुत्वा घोरसङ्काशं वाक्यं तस्य महात्मनः ।\nचिन्तयामास मनसा तस्य वाक्यस्य निश्चयम् ॥७-१०५-८॥",
  "एकस्य मरणं मेऽस्तु मा भूत्सर्वविनाशनम् ।\nइति बुद्ध्या विनिश्चित्य राघवाय न्यवेदयत् ॥७-१०५-९॥",
  "लक्ष्मणस्य वचः श्रुत्वा रामः कालं विसृज्य च ।\nनिस्सृत्य त्वरितं राजा अत्रेः पुत्रं ददर्श ह ॥७-१०५-१०॥",
  "सोऽभिवाद्य महात्मानं ज्वलन्तमिव तेजसा ।\nकिं कार्यमिति काकुत्स्थः कृताञ्जलिरभाषत ॥७-१०५-११॥",
  "तद्वाक्यं राघवेणोक्तं श्रुत्वा मुनिवरः प्रभुम् ।\nप्रत्याह रामं दुर्वासाः श्रूयतां धर्मवत्सल ॥७-१०५-१२॥",
  "अद्य वर्षसहस्रस्य समाप्तिस्तपसो मम ।\nसोऽहं भोजनमिच्छामि यथासिद्धं तवानघ ॥७-१०५-१३॥",
  "तच्छ्रुत्वा वचनं राजा राघवः प्रीतमानसः ।\nभोजनं मुनिमुख्याय यथासिद्धमुपाहरत् ॥७-१०५-१४॥",
  "स तु भुक्त्वा मुनिश्रेष्ठस्तदन्नममृतोपमम् ।\nसाधु रामेति सम्भाष्य स्वमाश्रममुपागमत् ॥७-१०५-१५॥",
  "तस्मिन् गते मुनिवरे स्वाश्रमं लक्ष्मणाग्रजः ।\nसंस्मृत्य कालवाक्यानि ततो दुःखमुपागमत् ॥७-१०५-१६॥",
  "दुःखेन च सुसन्तप्तः स्मृत्वा तद्घोरदर्शनम् ।\nअवाङ्मुखो दीनमना व्याहर्तुं न शशाक ह ॥७-१०५-१७॥",
  "ततो बुद्ध्या विनिश्चित्य कालवाक्यानि राघवः ।\nनैतदस्तीति निश्चित्य तूष्णीमासीन्महायशाः ॥७-१०५-१८॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे दुर्वासोऽभिगमः नाम पञ्चाधिकशततमः सर्गः ॥७-१०५॥"
]