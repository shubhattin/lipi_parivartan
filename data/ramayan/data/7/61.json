[
  "श्रीमद्वाल्मीकीयरामायणे उत्तरकाण्डे लवणत्राणप्रार्थना नाम एकषष्ठितमः सर्गः ॥७-६१॥",
  "एवं ब्रुवद्भिर्ऋषिभिः काकुत्स्थो वाक्यमब्रवीत् ।\nकिं कार्यं ब्रूत मुनयो भयं तावदपैतु वः ॥७-६१-१॥",
  "तथा ब्रुवति काकुत्स्थे भार्गवो वाक्यमब्रवीत् ।\nभयानां शृणु यन्मूलं देशस्य च नरेश्वर ॥७-६१-२॥",
  "पूर्वं कृतयुगे राजन्दैतेयः सुमहाबलः ।\nलोलापुत्रो ऽभवज्ज्येष्ठो मधुर्नाम महासुरः ॥७-६१-३॥",
  "ब्रह्मण्यश्च शरण्यश्च बुद्ध्या च परिनिष्ठितः ।\nसुरैश्च परमोदारैः प्रीतिस्तस्यातुला ऽभवत् ॥७-६१-४॥",
  "स मधुर्वीर्यसम्पन्नो धर्मे च सुसमाहितः ।\nबहुवर्षसहस्राणि रुद्रप्रीत्या ऽकरोत्तपः ॥७-६१-५॥",
  "रुद्रः प्रीतो ऽभवत्तस्मै वरं दातुं ययौ च सः ।\nबहुमानाच्च रुद्रेण दत्तस्तस्याद्भुतो वरः ॥७-६१-६॥",
  "शूलं शूलाद्विनिष्कृष्य महावीर्यं महाप्रभम् ।\nददौ महात्मा सुप्रीतो वाक्यं चैतदुवाच ह ॥७-६१-७॥",
  "त्वयायमतुलो धर्मो मत्प्रसादकरः कृतः ।\nप्रीत्या परमया युक्तो ददाम्यायुधमुत्तमम् ॥७-६१-८॥",
  "यावत्सुरैश्च विप्रैश्च न विरुध्येर्महासुर ।\nतावच्छूलं तवेदं स्यादन्यथा नाशमेप्यति ॥७-६१-९॥",
  "यश्च त्वामभियुञ्जीत युद्धाय विगतज्वरः ।\nतं शूलो भस्मसात्कृत्वा पुनरेष्यति ते करम् ॥७-६१-१०॥",
  "एवं रुद्राद्वरं लब्ध्वा भूय एव महासुरः ।\nप्रणिपत्य महादेवं वाक्यमेतदुवाच ह ॥७-६१-११॥",
  "भगवन्मम वंशस्य शूलमेतदनुत्तमम् ।\nभवेत्तु सततं देव सुराणामीश्वरो ह्यसि ॥७-६१-१२॥",
  "तं ब्रुवाणं मधुं देवः सर्वभूतपतिः शिवः ।\nप्रत्युवाच महातेजा नैतदेवं भविष्यति ॥७-६१-१३॥",
  "मा भूत्ते विफला वाणी मत्प्रसादकृता शुभा ।\nभवतः पुत्रमेकं तु शूलमेतद्भजिष्यते ॥७-६१-१४॥",
  "यावत्करस्थः शूलो ऽयं भविष्यति सुतस्य ते ।\nअवध्यः सर्वभूतानां शूलहस्तो भविष्यति ॥७-६१-१५॥",
  "एवं मधुर्वरं लब्ध्वा देवात्सुमहदद्भुतम् ।\nभवनं सो ऽसुरश्रेष्ठः कारयामास सुप्रभम् ॥७-६१-१६॥",
  "तस्य पत्नी महाभागा प्रिया कुम्भीनसीति या ।\nविश्वावसोरपत्यं सा ह्यनलायां महाप्रभा ॥७-६१-१७॥",
  "तस्याः पुत्रो महावीर्यो लवणो नाम दारुणः ।\nबाल्यात्प्रभृति दुष्टात्मा पापान्येव समाचरत् ॥७-६१-१८॥",
  "तं पुत्रं दुर्विनीतं तु दृष्ट्वा क्रोधसमन्वितः ।\nमधुः स शोकमापेदे न चैनं किञ्चिदब्रवीत् ॥७-६१-१९॥",
  "स विहाय त्विमं लोकं प्रविष्टो वरुणालयम् ।\nशूलं निवेश्य लवणे वरं तस्मै न्यवेदयत् ॥७-६१-२०॥",
  "स प्रभावेण शूलस्य दौरात्म्येनात्मनस्तथा ।\nसन्तापयति लोकांस्त्रीन्विशेषेण च तापसान् ॥७-६१-२१॥",
  "एवंप्रभावो लवणः शूलं चैव तथाविधम् ।\nश्रुत्वा प्रमाणं काकुत्स्थ त्वं हि नः परमा गतिः ॥७-६१-२२॥",
  "बहवः पार्थिवा राम भयार्तैर्ऋषिभिः पुरा ।\nअभयं याचिता वीर त्रातारं न च विद्महे ॥७-६१-२३॥",
  "ते वयं रावणं श्रुत्वा हतं सबलवाहनम् ।\nत्रातारं विद्महे तात नान्यं भुवि नराधिपम् ।\nतत्परित्रातुमिच्छामो लवणाद्भयपीडितान् ॥७-६१-२४॥",
  "इति राम निवेदितं तु ते भयजं कारणमुत्थितं च यत् ।\nविनिवारयितुं भवान्क्षमः कुरु तं काममहीनविक्रम ॥७-६१-२५॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकषष्ठितमः सर्गः ॥७-६१॥"
]