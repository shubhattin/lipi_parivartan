[
  "श्रीमद्वाल्मीकीयरामायणे उत्तरकाण्डे मरुत्तविजयः नाम अष्टादशः सर्गः ॥७-१८॥",
  "प्रविष्टायां हुताशं तु वेदवत्यां स रावणः ।\nपुष्पकं तु समारुह्य परिचक्राम मेदिनीम् ॥७-१८-१॥",
  "ततो मरुत्तं नृपतिं यजन्तं सह दैवतैः ।\nउशीरबीजमासाद्य ददर्श स तु रावणः ॥७-१८-२॥",
  "संवर्तो नाम ब्रह्मर्षिः साक्षाद्भ्राता बृहस्पतेः ।\nयाजयामास धर्मज्ञः सर्वैर्देवगणैर्वृतः ॥७-१८-३॥",
  "दृष्ट्वा देवास्तु तद्रक्षो वरदानेन दुर्जयम् ।\nतिर्यग्योनिं समाविष्टास्तस्य दर्शनभीरवः ॥७-१८-४॥",
  "इन्द्रो मयूरः संवृत्तो धर्मराजस्तु वायसः ।\nकृकलासो धनाध्यक्षो हंसश्च वरुणोऽभवत् ॥७-१८-५॥",
  "अन्येष्वपि गतेष्वेवं देवेष्वरिनिषूदन ।\nरावणः प्राविशद्यज्ञं सारमेय इवाशुचिः ॥७-१८-६॥",
  "तं च राजानमासाद्य रावणो राक्षसाधिपः ।\nप्राह युद्धं प्रयच्छेति निर्जितोऽस्मीति वा वद ॥७-१८-७॥",
  "ततो मरुत्तो नृपतिः को भवानित्युवाच तम् ।\nअपहासं ततो मुक्त्वा रावणो वाक्यमब्रवीत् ॥७-१८-८॥",
  "अकुतूहलभावेन प्रीतोऽस्मि तव पार्थिव ।\nधनदस्यानुजं यो मां नावगच्छसि रावणम् ॥७-१८-९॥",
  "त्रिषु लोकेषु कोऽन्योऽस्ति यो न जानाति मे बलम् ।\nभ्रातरं येन निर्जित्य विमानमिदमाहृतम् ।\nततो मरुत्तः स नृपस्तं रावणमथाब्रवीत् ॥७-१८-१०॥",
  "धन्यः खलु भवान्येन ज्येष्ठो भ्राता रणे जितः ।\nन त्वया सदृशः श्लाध्यस्त्रिषु लोकेषु विद्यते ॥७-१८-११॥",
  "नाधर्मसहितं श्लाध्यं तल्लोकं प्रतिसंहितम् ।\nकर्म दौरात्म्यकं कृत्वा श्लाघ्यसे भ्रातृनिर्जयात् ॥७-१८-१२॥",
  "क त्वं प्राक्केवलं धर्मं चरित्वा लब्धवान्वरम् ।\nश्रूतपूर्वं हि न मया भाषसे यादृशं स्वयम् ॥७-१८-१३॥",
  "तिष्ठेदानीं न मे जीवन्प्रतियास्यसि दुर्मते ।\nअद्य त्वां निशितैर्बाणैः प्रेषयामि यमक्षयम् ॥७-१८-१४॥",
  "ततः शरासनं गृह्य सायकांश्च नराधिपः ।\nरणाय निर्ययौ क्रुद्धः संवर्तो मार्गमावृणोत् ॥७-१८-१५॥",
  "सोऽब्रवीत्स्नेहसंयुक्तं मरुत्तं तं महानृषिः ।\nश्रोतव्यं यदि मद्वाक्यं सम्प्रहारो न ते क्षमः ॥७-१८-१६॥",
  "माहेश्वरमिदं सत्रमसमाप्तं कुलं दहेत् ॥७-१८-१७॥",
  "दीक्षितस्य कुतो युद्धं क्रोधित्वं दीक्षिते कुतः ।\nसंशयश्च जये नित्यं राक्षसश्च सुदुर्जयः ॥७-१८-१८॥",
  "स निवृत्तो गुरोर्वाक्यान्मरुत्तः पृथिवीपतिः ।\nविसृज्य सशरं चापं स्वस्थो मखमुखोऽभवत् ॥७-१८-१९॥",
  "ततस्तं निर्जितं मत्वा घोषयामास वै शुकः ।\nरावणो जयतीत्युच्चैर्हर्षान्नादं विमुक्तवान् ॥७-१८-२०॥",
  "तान्भक्षयित्वा तत्रस्थान्महर्षीन्यज्ञमागतान् ।\nवितृप्तो रुधिरैस्तेषां पुनः सम्प्रययौ महीम् ॥७-१८-२१॥",
  "रावणे तु गते देवाः सेन्द्राश्चैव दिवौकसः ।\nततः स्वां योनिमासाद्य तानि सत्त्वानि चाब्रुवन् ॥७-१८-२२॥",
  "हर्षात्तदाब्रवीदिन्द्रो मयूरं नीलबर्हिणम् ।\nप्रीतोऽस्मि तव धर्मज्ञ भुजङ्गाद्धि न ते भयम् ॥७-१८-२३॥",
  "इदं नेत्रसहस्रं तु यत्त्वद्बर्हे भविष्यति ।\nवर्षमाणे मयि मुदं प्राप्स्यसे प्रीतिलक्षणाम् ।\nएवमिन्द्रो वरं प्रादान्मयूरस्य सुरेश्वरः ॥७-१८-२४॥",
  "नीलाः किल पुरा बर्हा मयूराणां नराधिप ।\nसुराधिपाद्वरं प्राप्य गताः सर्वेऽपि बर्हिणः ॥७-१८-२५॥",
  "धर्मराजोऽब्रवीद्राम प्राग्वंशे वायसं स्थितम् ।\nपक्षिंस्तवास्मि सुप्रीतः प्रीतस्य वचनं शृणु ॥७-१८-२६॥",
  "यथान्ये विविधै रोगै पीड्यन्ते प्राणिनो मया ।\nते न ते प्रभविष्यन्ति मयि प्रीते न संशयः ॥७-१८-२७॥",
  "मृत्युतस्ते भयं नास्ति वरान्मम विहङ्गम ।\nयावत्त्वां न वधिष्यन्ति नरास्तावद्भविष्यसि ॥७-१८-२८॥",
  "एते मद्विषयस्था वै मानवाः क्षुद्भयार्दिताः ।\nत्वयि भुक्ते तु तृप्तास्ते भविष्यन्ति सबान्धवाः ॥७-१८-२९॥",
  "वरुणस्त्वब्रवीद्धंसं गङ्गातोयविहारिणम् ।\nश्रूयतां प्रीतिसंयुक्तं वचः पत्ररथेश्वर ॥७-१८-३०॥",
  "वर्णो मनोहरः सौम्यश्चन्द्रमण्डलसन्निभः ।\nभविष्यति तवोदग्रः शुद्धफेनसमप्रभः ॥७-१८-३१॥",
  "मच्छरीरं समासाद्य कान्तो नित्यं भविष्यसि ।\nप्राप्स्यसे चातुलां प्रीतिमेतन्मे प्रीतिलक्षणम् ॥७-१८-३२॥",
  "हंसानां हि पुरा राम नीलवर्णः सपाण्डुरः ।\nपक्षा नीलाग्रसंवीताः क्रोडाः शष्पाग्रनिर्मलाः ॥७-१८-३३॥",
  "अथाब्रवीद्वैश्रवणः कृकलासं गिरौ स्थितम् ।\nहैरण्यं सम्प्रयच्छामि वर्णं प्रीतस्तवाप्यहम् ॥७-१८-३४॥",
  "सद्रव्यं च शिरो नित्यं भविष्यति तवाक्षयम् ।\nएष काञ्चनको वर्णो मत्प्रीत्या ते भविष्यति ॥७-१८-३५॥",
  "एवं दत्त्वा वरांस्तेभ्यस्तस्मिन्यज्ञोत्सवे सुराः ।\nनिवृत्ताः सह राज्ञा ते पुनः स्वभवनं गताः ॥७-१८-३६॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अष्टादशः सर्गः ॥७-१८॥"
]