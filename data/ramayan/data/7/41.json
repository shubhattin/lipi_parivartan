[
  "अथ श्रीमद्वाल्मीकीयरामायणे उत्तरकाण्डे पुष्पकपुनरभ्यनुज्ञा नाम एकचत्वारिंशः सर्गः ॥७-४१॥",
  "विसृज्य च महाबाहुर्ऋक्षवानरराक्षसान् ।\nभ्रातृभिः सहितो रामः प्रमुमोद सुखं सुखी ॥७-४१-१॥",
  "अथापराह्णसमये भ्रातृभिः सह राघवः ।\nशुश्राव मधुरां वाणीमन्तरिक्षात् प्रभाषिताम् ॥७-४१-२॥",
  "सौम्य राम निरीक्षस्व सौम्येन वदनेन माम् ।\nकुबेरभवनात्प्राप्तं विद्धि मां पुष्पकं प्रभो ॥७-४१-३॥",
  "तव शासनमाज्ञाय गतोऽस्मि भवनं प्रति ।\nउपस्थातुं नरश्रेष्ठ स च मां प्रत्यभाषत ॥७-४१-४॥",
  "निर्जितस्त्वं नरेन्द्रेण राघवेण महात्मना ।\nनिहत्य युधि दुर्धर्षं रावणं राक्षसेश्वरम् ॥७-४१-५॥",
  "ममापि परमा प्रीतर्हते तस्मिन्दुरात्मनि ।\nरावणे सगणे चैव सपुत्रे सहबान्धवे ॥७-४१-६॥",
  "स त्वं रामेण लङ्कायां निर्जितः परमात्मना ।\nवह सौम्य तमेव त्वमहमाज्ञापयामि ते ॥७-४१-७॥",
  "परमो ह्येष मे कामो यत्त्वं राघवनन्दनम् ।\nवहेर्लोकस्य संयानं गच्छस्व विगतज्वरः ॥७-४१-८॥",
  "सोऽहं शासनमाज्ञाय धनदस्य महात्मनः ।\nत्वत्सकाशमनुप्राप्तो निर्विशङ्कः प्रतीक्ष माम् ॥७-४१-९॥",
  "अदृष्यः सर्वभूतानां सर्वेषां धनदाज्ञया ।\nचराम्यहं प्रभावेण तवाज्ञां परिपालयन् ॥७-४१-१०॥",
  "एवमुक्तस्तदा रामः पुष्पकेण महाबलः ।\nउवाच पुष्पकं दृष्ट्वा विमानं पुनरागतम् ॥७-४१-११॥",
  "यद्येवं स्वागतं तेऽस्तु विमानवर पुष्पक ।\nआनुकूल्याद्धनेशस्य वृत्तदोषो न नो भवेत् ॥७-४१-१२॥",
  "लाजैश्चैव तथा पुष्पैर्धूपैश्चैव सुगन्धिभिः ।\nपूजयित्वा महाबाहू राघवः पुष्पकं तदा ॥७-४१-१३॥",
  "गम्यतामिति चोवाच आगच्छ त्वं स्मरे यदा ।\nसिद्धानां च गतौ सौम्य मा विषादेन योजय ।\nप्रतिघातश्च ते मा भूद्यथेष्टं गच्छतो दिशः ॥७-४१-१४॥",
  "एवमस्त्विति रामेण पूजयित्वा विसर्जितम् ।\nअभिप्रेतां दिशं तस्मात्प्रायात्तत्पुष्पकं तदा ॥७-४१-१५॥",
  "एवमन्तर्हिते तस्मिन्पुष्पके सुकृतात्मनि ।\nभरतः प्राञ्जलिर्वाक्यमुवाच रघुनन्दनम् ॥७-४१-१६॥",
  "विविधात्मनि दृश्यन्ते त्वयि वीर प्रशासति ।\nअमानुषाणां सत्त्वानां व्याहृतानि मुहुर्मुहुः ॥७-४१-१७॥",
  "अनामयश्च सत्वानां साग्रो मासो गतो ह्ययम् ।\nजीर्णानामपि सत्त्वानां मृत्युर्नायाति राघव ॥७-४१-१८॥",
  "अरोगप्रसवा नार्यो वपुष्मन्तो हि मानवाः ।\nहर्षश्चाभ्यधिको राजञ्जनस्य पुरवासिनः ॥७-४१-१९॥",
  "काले वर्षति पर्जन्यः पातयन्नमृतं पयः ।\nवाताश्चापि प्रवान्त्येते स्पर्शयुक्ताः सुखाः शिवाः ॥७-४१-२०॥",
  "ईदृशोऽनश्वरो राजा भवेदिति नरेश्वरः ।\nकथयन्ति पुरे राजन्पौरजानपदास्तथा ॥७-४१-२१॥",
  "एता वाचः सुमधुरा भरतेन समीरिताः ।\nश्रुत्वा रामो मुदा युक्तो बभूव नृपसत्तमः ॥७-४१-२२॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पुष्पकपुनरभ्यनुज्ञा नाम एकचत्वारिंशः सर्गः ॥७-४१॥"
]