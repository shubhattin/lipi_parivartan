[
  "श्रीमद्वाल्मीकीयरामायणे उत्तरकाण्डे कुशलवाभिषेकः नाम सप्ताधिकशततमः सर्गः ॥७-१०७॥",
  "विसृज्य लक्ष्मणं रामो दुःखशोकसमन्वितः ।\nपुरोधसं मन्त्रिणश्च नैगमांश्चेदमब्रवीत् ॥७-१०७-१॥",
  "अद्य राज्ये ऽभिषेक्ष्यामि भरतं धर्मवत्सलम् ।\nअयोध्यायाः पतिं वीरं ततो यास्याम्यहं वनम् ॥७-१०७-२॥",
  "प्रवेशयत सम्भारान्माभूत्कालस्य पर्ययः ।\nअद्यैवाहं गमिष्यामि लक्ष्मणेन गतां गतिम् ॥७-१०७-३॥",
  "तच्छ्रुत्वा राघवेणोक्तं सर्वाः प्रकृतयो भृशम् ।\nमूर्धभिः प्रणता भूमौ गतसत्त्वा इवाभवन् ॥७-१०७-४॥",
  "भरतश्च विसञ्ज्ञो ऽभूच्छ्रुत्वा रामस्य भाषितम् ।\nराज्यं विगर्हयामास राघवं चेदमब्रवीत् ॥७-१०७-५॥",
  "सत्येनाहं शपे राजन्स्वर्गलोके न चैव हि ।\nन कामये यथा राज्यं त्वां विना रघुनन्दन ॥७-१०७-६॥",
  "इमौ कुशलवौ राजन्नभिषिञ्च नराधिप ।\nकोसलेषु कुशं वीरमुत्तरेषु तथा लवम् ॥७-१०७-७॥",
  "शत्रुघ्नस्य तु गच्छन्तु दूतास्त्वरितविक्रमाः ।\nइदं गमनमस्माकं स्वर्गायाख्यातु मा चिरम् ॥७-१०७-८॥",
  "तच्छ्रुत्वा भरतेनोक्तं दृष्ट्वा चापि ह्यधोमुखान् ।\nपौरान्दुःखेन सन्तप्तान्वसिष्ठो वाक्यमब्रवीत् ॥७-१०७-९॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे सप्ताधिकशततमः सर्गः ॥७-१०७॥"
]