[
  "अथ श्रीमद्वाल्मीकीयरामायणे उत्तरकाण्डे कौसल्यादिकालधर्मः नाम एकोनशततमः सर्गः ॥७-९९॥",
  "रजन्यां तु प्रभातायां समानीय महामुनीन् ।\nगीयतामविशङ्काभ्यां रामः पुत्रावुवाच ह ॥७-९९-१॥",
  "ततः समुपविष्टेषु ब्रह्मर्षिषु महात्मसु ।\nभविष्यदुत्तरं काव्यं जगतुस्तौ कुशीलवौ ॥७-९९-२॥",
  "प्रविष्टायां तु सीतायां भूतलं सत्यसम्पदा ।\nतस्यावसाने यज्ञस्य रामः परमदुर्मनाः ॥७-९९-३॥",
  "अपश्यमानो वैदेहीं मेने शून्यमिदं जगत् ।\nशोकेन परमायस्तो न शान्तिं मनसाऽगमत् ॥७-९९-४॥",
  "विसृज्य पार्थिवान्सर्वानृक्षवानरराक्षसान् ।\nजनौघं विप्रमुख्यानां वित्तपूर्वं विसृज्य च ॥७-९९-५॥",
  "एवं समाप्य यज्ञं तु विधिवत्स तु राघवः ।\nततो विसृज्य तान्सर्वान्रामो राजीवलोचनः ॥७-९९-६॥",
  "हृदि कृत्वा तदा सीतामयोध्यां प्रविवेश ह ।\nइष्टयज्ञो नरपतिः पुत्रद्वयसमन्वितः ॥७-९९-७॥",
  "न सीतायाः परां भार्यां वव्रे स रघुनन्दनः ।\nयज्ञे यज्ञे च पत्न्यर्थं जानकी काञ्चनी भवत् ॥७-९९-८॥",
  "दशवर्षसहस्राणि वाजिमेघानथाकरोत् ।\nवाजपेयान्दशगुणांस्तथा बहुसुवर्णकान् ॥७-९९-९॥",
  "अग्निष्टोमातिरात्राभ्यां गोसवैश्च महाधनैः ।\nईजे क्रतुभिरन्यैश्च स श्रीमानाप्तदक्षिणैः ॥७-९९-१०॥",
  "एवं स कालः सुमहान्राज्यस्थस्य महात्मनः ।\nधर्मे प्रयतमानस्य व्यतीयाद्राघवस्य तु ॥७-९९-११॥",
  "अनुरञ्जन्ति राजानमहन्यहनि राघवम् ।\nऋक्षवानररक्षांसि स्थिता रामस्य शासने ॥७-९९-१२॥",
  "काले वर्षति पर्जन्यः सुभिक्षं विमला दिशः ।\nहृष्टपुष्टजनाकीर्णं पुरं जनपदास्तथा ॥७-९९-१३॥",
  "नाकाले म्रियते कश्चिन्न व्याधिः प्राणिनां तथा ।\nनानर्थो विद्यते कश्चिद्रामे राज्यं प्रशासति ॥७-९९-१४॥",
  "अथ दीर्घस्य कालस्य राममाता यशस्विनी ।\nपुत्रपौत्रैः परिवृता कालधर्ममुपागमत् ॥७-९९-१५॥",
  "अन्वियाय सुमित्रा च कैकेयी च यशस्विनी ।\nधर्मं कृत्वा बहुविधं त्रिदिवे पर्यवस्थिता ॥७-९९-१६॥",
  "सर्वाः प्रमुदिताः स्वर्गे राज्ञा दशरथेन च ।\nसमागता महाभागाः सर्वधर्मं च लेभिरे ॥७-९९-१७॥",
  "तासां रामो महादानं काले काले प्रयच्छति ।\nमातऽणामविशेषेण ब्राह्मणेषु तपस्विषु ॥७-९९-१८॥",
  "पित्र्याणि ब्रह्मरत्नानि यज्ञान्परमदुस्तरान् ।\nचकार रामो धर्मात्मा पितऽन्देवान्विवर्धयन् ॥७-९९-१९॥",
  "एवं वर्षसहस्राणि बहून्यथ ययुः सुखम् ।\nयज्ञैर्बहुविधं धर्मं वर्धयानस्य सर्वदा ॥७-९९-२०॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे कौसल्यादिकालधर्मः नाम एकोनशततमः सर्गः ॥७-९९॥"
]