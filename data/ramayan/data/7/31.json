[
  "श्रीमद्वाल्मीकीयरामायणे उत्तरकाण्डे रावणनर्मदावगाहः नाम एकत्रिंशः सर्गः ॥७-३१॥",
  "ततो रामो महातेजा विस्मयात्पुनरेव हि ।\nउवाच प्रणतो वाक्यमगस्त्यमृषिसत्तमम् ॥७-३१-१॥",
  "भगवन्राक्षसः क्रूरो यदाप्रभृति मेदिनीम् ।\nपर्यटत्किं तदा लोकाः शून्या आसन्द्विजोत्तम ॥७-३१-२॥",
  "राजा वा राजमात्रो वा किं तदा नात्र कश्चन ।\nधर्षणं यत्र न प्राप्तो रावणो राक्षसेश्वरः ॥७-३१-३॥",
  "उताहो हतवीर्यास्ते बभूवुः पृथिवीक्षितः ।\nबहिष्कृता वरास्त्रैश्च बहवो निर्जिता नृपाः ॥७-३१-४॥",
  "राघवस्य वचः श्रुत्वा ह्यगस्त्यो भगवानृषिः ।\nउवाच रामं प्रहसन्पितामह इवेश्वरम् ॥७-३१-५॥",
  "इत्येवं बाधमानस्तु पार्थिवान्पार्थिवर्षभ ।\nचचार रावणो राम पृथिवीं पृथिवीपते ॥७-३१-६॥",
  "ततो माहिष्मतीं नाम पुरीं स्वर्गपुरीप्रभाम् ।\nसम्प्राप्तो यत्र सान्निध्यं सदासीद्वसुरेतसः ॥७-३१-७॥",
  "तुल्य आसीन्नृपस्तस्य प्रभावाद्वसुरेतसः ।\nअर्जुनो नाम यत्राग्निः शरकुण्डेशयः सदा ॥७-३१-८॥",
  "तमेव दिवसं सोऽथ हैहयाधिपतिर्बली ।\nअर्जुनो नर्मदां रन्तुं गतः स्त्रीभिः सहेश्वरः ॥७-३१-९॥",
  "तमेव दिवसं सोऽथ रावणस्तत्र आगतः ।\nरावणो राक्षसेन्द्रस्तु तस्यामात्यानपृच्छत ॥७-३१-१०॥",
  "क्वार्जुनो नृपतिः शीघ्रं सम्यगाख्यातुमर्हथ ।\nरावणोऽहमनुप्राप्तो युद्धेप्सुर्नृवरेण ह ।\nममागमनमप्यग्रे युष्माभिः सन्निवेद्यताम् ॥७-३१-११॥",
  "इत्येवं रावणेनोक्तास्तेऽमात्याः सुविपश्चितः ।\nअब्रुवन्राक्षसपतिमसान्निध्यं महीपतेः ॥७-३१-१२॥",
  "श्रुत्वा विश्रवसः पुत्रः पौराणामर्जुनं गतम् ।\nअपसृत्यागतो विन्ध्यं हिमवत्सन्निभं गिरिम् ॥७-३१-१३॥",
  "स तमभ्रमिवाविष्टमुद्भ्रन्तमिव मेदिनीम् ।\nअपश्यद्रावणो विन्ध्यमालिखन्तमिवाम्बरम् ॥७-३१-१४॥",
  "सहस्रशिखरोपेतं सिंहाध्युषितकन्दरम् ।\nप्रपातपतितैस्तोयैः साट्टहासमिवाम्बुधिम् ॥७-३१-१५॥",
  "देवदानवगन्धर्वैः साप्सरोगणकिन्नरैः ।\nस्वस्त्रीभिः क्रीडमानैश्च स्वर्गभूतं महोच्छ्रयम् ॥७-३१-१६॥",
  "नदीभिः स्यन्दमानाभिः स्फटिकप्रतिमं जलम् ।\nफणाभिश्चलजिह्वाभिरनन्तमिव विष्ठितम् ॥७-३१-१७॥",
  "उत्क्रामन्तं दरीवन्तं हिमवत्सन्निभं गिरिम् ।\nपश्यमानस्ततो विन्ध्यं रावणो नर्मदां ययौ ॥७-३१-१८॥",
  "चलोपलजलां पुण्यां पश्चिमोदधिगामिनीम् ॥७-३१-१९॥",
  "महिषैः सृमरैः सिंहैः शार्दूलर्क्षगजोत्तमैः ।\nउष्णाभितप्तैस्तृषितैः सङ्क्षोभितजलाशयाम् ॥७-३१-२०॥",
  "चक्रवाकैः सकारण्डैः सहंसजलकुक्कुटैः ।\nसारसैश्च सदा मत्तैः सुकूजद्भिः समावृताम् ॥७-३१-२१॥",
  "फुल्लद्रुमकृतोत्तंसां चक्रवाकयुगस्तनीम् ।\nविस्तीर्णपुलिनश्रोणीं हंसावलिसुमेखलाम् ॥७-३१-२२॥",
  "पुष्परेण्वनुलिप्ताङ्गीं जलफेनामलांशुकाम् ।\nजलावगाहसंस्पर्शां फुल्लोत्पलशुभेक्षणाम् ।\nपुष्पकादवरुह्याशु नर्मदां सरितां वराम् ॥७-३१-२३॥",
  "इष्टामिव वरां नारीमवगाह्य दशाननः ।\nस तस्याः पुलिने रम्ये नानामुनिनिषेविते ॥७-३१-२४॥",
  "उपोपविष्टैः सचिवैः सार्धं राक्षसपुङ्गवः ।\nप्रख्याय नर्मदां सोऽथ गङ्गेयमिति रावणः ॥७-३१-२५॥",
  "नर्मदादर्शजं हर्षमाप्तवान् राक्षसाधिपः ।\nउवाच सचिवांस्तत्र सलीलं शुकसारणौ ॥७-३१-२६॥",
  "एष रश्मिसहस्रेण जगत्कृत्वैव काञ्चनम् ।\nतीक्ष्णतापकरः सूर्यो नभसोऽर्धं समाश्रितः ॥७-३१-२७॥",
  "मामासीनं विदित्वैव चन्द्रायति दिवाकरः ॥७-३१-२८॥",
  "नर्मदाजलशीतश्च सुगन्धिः श्रमनाशनः ।\nमद्भयादनिलोऽप्यत्र वात्येष सुसमाहितः ॥७-३१-२९॥",
  "इयं वापि सरिच्छ्रेष्ठा नर्मदा नर्मवर्धिनी ।\nनक्रमीनविहङ्गोर्मिः सभयेवाङ्गना स्थिता ॥७-३१-३०॥",
  "तद्भवन्तः क्षताः शस्त्रैर्नृपैरिन्द्रसमैर्युधि ।\nचन्दनस्य रसेनेव रुधिरेण समुक्षिताः ॥७-३१-३१॥",
  "ते यूयमवगाहध्वं नर्मदां शर्मदां शुभाम् ।\nमहापद्ममुखा मत्ता गङ्गामिव गहागजाः ।\nअस्यां स्नात्वा महानद्यां पाप्मानं विप्रमोक्ष्यथ ॥७-३१-३२॥",
  "अहमप्यद्य पुलिने शरदिन्दुसमप्रभे ।\nपुष्पोपहारं शनकैः करिष्यामि कपर्दिनः ॥७-३१-३३॥",
  "रावणेनैवमुक्तास्तु प्रहस्तशुकसारणाः ।\nसमहोदरधूम्राक्षा नर्मदां विजगाहिरे ॥७-३१-३४॥",
  "राक्षसेन्द्रगजैस्तैस्तु क्षोभिता नर्मदा नदी ।\nवामनाञ्जनपद्माद्यैर्गङ्गा इव महागजैः ॥७-३१-३५॥",
  "ततस्ते राक्षसाः स्नात्वा नर्मदायां महाबलाः ।\nउत्तीर्य पुष्पाण्याजह्रुर्बल्यर्थं रावणस्य तु ॥७-३१-३६॥",
  "नर्मदापुलिने हृद्ये शुभ्राभ्रसदृशप्रभे ।\nराक्षसैस्तु मुहूर्तेन कृतः पुष्पमयो गिरिः ॥७-३१-३७॥",
  "पुष्पेषूपहृतेष्वेवं रावणो राक्षसेश्वरः ।\nअवतीर्णो नदीं स्नातुं गङ्गामिव महागजः ॥७-३१-३८॥",
  "तत्र स्नात्वा च विधिवज्जप्त्वा जप्यमनुत्तमम् ।\nनर्मदासलिलात्तस्मादुत्ततार स रावणः ॥७-३१-३९॥",
  "ततः क्लिन्नाम्बरं त्यक्त्वा शुक्लवस्त्रसमावृतम् ।\nरावणं प्राञ्जलिं यान्तमन्वयुः सर्वराक्षसाः ॥७-३१-४०॥",
  "तद्गतीवशमापन्ना मूर्तिमन्त इवाचलाः ।\nयत्र यत्र च याति स्म रावणो राक्षसेश्वरः ।\nजाम्बूनदमयं लिङ्गं तत्र तत्र स्म नीयते ॥७-३१-४१॥",
  "वालुकावेदिमध्ये तु तल्लिङ्गं स्थाप्य रावणः ।\nअर्चयामास गन्धैश्च पुष्पैश्चामृतगन्धिभिः ॥७-३१-४२॥",
  "ततः सतामार्तिहरं परं वरं वरप्रदं चन्द्रमयूखभूषणम् ।\nसमर्चयित्वा स निशाचरो जगौ प्रसार्य हस्तान्प्रणनर्त चाग्रतः ॥७-३१-४३॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकत्रिंशः सर्गः ॥७-३१॥"
]