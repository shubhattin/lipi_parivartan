[
  "श्रीमद्वाल्मीकीयरामायणे उत्तरकाण्डे भद्रवाक्यश्रवणम् नाम त्रिचत्वारिशः सर्गः ॥७-४३॥",
  "तत्रोपविष्टं राजानमुपासन्ते विचक्षणाः ।\nकथानां बहुरूपाणां हास्यकाराः समन्ततः ॥७-४३-१॥",
  "विजयो मधुमत्तश्च काश्यपो मङ्गलः कुटः ।\nसुराजः कालियो भद्रो दन्तवक्रः सुमागधः ॥७-४३-२॥",
  "एते कथा बहुविधाः परिहाससमन्विताः ।\nकथयन्ति स्म संहृष्टा राघवस्य महात्मनः ॥७-४३-३॥",
  "ततः कथायां कस्याञ्चिद्राघवः समभाषत ।\nकाः कथा नगरे भद्र वर्तन्ते विषयेषु च ॥७-४३-४॥",
  "मामाश्रितानि कान्याहुः पौरजानपदा जनाः ।\nकिं च सीतां समाश्रित्य भरतं किं च लक्ष्मणम् ॥७-४३-५॥",
  "किं नु शत्रुघ्नमुद्दिश्य कैकयीं किं नु मातरम् ।\nवक्तव्यतां च राजानो वरे राज्ये व्रजन्ति च ॥७-४३-६॥",
  "एवमुक्ते तु रामेण भद्रः प्राञ्जलिरब्रवीत् ।\nस्थिताः कथा शुभाः राजन्वर्तन्ते पुरवासिनाम् ॥७-४३-७॥",
  "अमुं तु विजयं सौम्य दशग्रीववधार्जितम् ।\nभूयिष्ठं स्वपुरे पौरैः कथ्यन्ते पुरुषर्षभ ॥७-४३-८॥",
  "एवमुक्तस्तु भद्रेण राघवो वाक्यमब्रवीत् ।\nकथयस्व यथातत्त्वं सर्वं निरवशेषतः ॥७-४३-९॥",
  "शुभाशुभानि वाक्यानि यान्याहुः पुरवासिनः ।\nश्रुत्वेदानीं शुभं कुर्यां नकुर्यामशुभानि च ॥७-४३-१०॥",
  "कथयस्व च विस्रब्धो निर्भयं विगतज्वरः ।\nकथयन्ति यथा पौराः पापा जनपदेषु च ॥७-४३-११॥",
  "राघवेणैवमुक्तस्तु भद्रः सुरुचिरं वचः ।\nप्रत्युवाच महाबाहुं प्राञ्जलिः सुसमाहितः ॥७-४३-१२॥",
  "शृणु राजन्यथा पौराः कथयन्ति शुभाशुभम् ।\nचत्वरापणरथ्यासु वनेषूपवनेषु च ॥७-४३-१३॥",
  "दुष्करं कृतवान्रामः समुद्रे सेतुबन्धनम् ।\nअश्रुतं पूर्वकैः कैश्चिद्देवैरपि सदानवैः ॥७-४३-१४॥",
  "रावणश्च दुराधर्षो हतः सबलवाहनः ।\nवानराश्च वशं नीता ऋक्षाश्च सह राक्षसैः ॥७-४३-१५॥",
  "हत्वा च रावणं सङ्ख्ये सीतामाहृत्य राघवः ।\nअमर्षं पृष्ठतः कृत्वा स्ववेश्म पुनरानयत् ॥७-४३-१६॥",
  "कीदृशं हृदये तस्य सीतासम्भोगजं सुखम् ।\nअङ्कमारोप्य तु पुरा रावणेन बलाद्धृताम् ॥७-४३-१७॥",
  "लङ्कामपि पुरा नीतामशोकवनिकां गताम् ।\nरक्षसां वशमापन्नां कथं रामो न कुत्सते ॥७-४३-१८॥",
  "अस्माकमपि दारेषु सहनीयं भविष्यति ।\nयथा हि कुरुते राजा प्रजा तमनुवर्तते ॥७-४३-१९॥",
  "एवं बहुविधा वाचो वदन्ति पुरवासिनः ।\nनगरेषु च सर्वेषु राजञ्जनपदेषु च ॥७-४३-२०॥",
  "तस्यैवं भाषितं श्रुत्वा राघवः परमार्तवत् ।\nउवाच सुहृदः सर्वान्कथमेतद्ब्रवीथ माम् ॥७-४३-२१॥",
  "सर्वे तु शिरसा भूमावभिवाद्य प्रणम्य च ।\nप्रत्यूचू राघवं दीनमेवमेतन्न संशयः ॥७-४३-२२॥",
  "श्रुत्वा तु वाक्यं काकुत्स्थः सर्वेषां समुदीरितम् ।\nविसर्जयामास तदा वयस्याञ्छत्रुसूदनः ॥७-४३-२३॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे त्रिचत्वारिशः सर्गः ॥७-४३॥"
]