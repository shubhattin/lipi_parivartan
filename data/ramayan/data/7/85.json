[
  "अथ श्रीमद्वाल्मीकीयरामायणे उत्तरकाण्डे वृत्रवधः नाम पञ्चाशीतितमः सर्गः ॥७-८५॥",
  "लक्ष्मणस्य तु तद्वाक्यं श्रुत्वा शत्रुनिबर्हणः ।\nवृत्रघातमशेषेण कथयेत्याह सुव्रत ॥७-८५-१॥",
  "राघवेणैवमुक्तस्तु सुमित्रानन्दवर्धनः ।\nभूय एव कथां दिव्यां कथयामास सुव्रतः ॥७-८५-२॥",
  "सहस्राक्षवचः श्रुत्वा सर्वेषां च दिवौकसाम् ।\nविष्णुर्देवानुवाचेदं सर्वानिन्द्रपुरोगमान् ॥७-८५-३॥",
  "पूर्वं सौहृदबद्धोऽस्मि वृत्रस्य ह महात्मनः ।\nतेन युष्मत्प्रियार्थं हि नाहं हन्मि महासुरम् ॥७-८५-४॥",
  "अवश्यं करणीयं च भवतां सुखमुत्तमम् ।\nतस्मादुपायमाख्यास्ये येन वृत्रो निहन्यते ॥७-८५-५॥",
  "त्रिधाभूतं करिष्यामि ह्यात्मानं सुरसत्तमाः ।\nतेन वृत्रं सहस्राक्षो वधिष्यति न संशयः ॥७-८५-६॥",
  "एकांशो वासवं यातु द्वितीयो वज्रमेव तु ।\nतृतीयो भूतलं शक्रस्तदा वृत्रं वधिष्यति ॥७-८५-७॥",
  "तथा ब्रुवति देवेशे देवा वाक्यमथाब्रुवन् ।\nएवमेतन्न सन्देहो यथा वदसि दैत्यहन् ॥७-८५-८॥",
  "भद्रं तेऽस्तु गमिष्यामो वृत्रासुरवधैषिणः ।\nभजस्व परमोदार वासवं स्वेन तेजसा ॥७-८५-९॥",
  "ततः सर्वे महात्मानः सहस्राक्षपुरोगमाः ।\nतदारण्यमुपाक्रामन्यत्र वृत्रो महासुरः ॥७-८५-१०॥",
  "ते पश्यंस्तेजसा भूतं तप्यन्तमसुरोत्तमम् ।\nपिबन्तमिव लोकांस्त्रीन्निर्दहन्तमिवाम्बरम् ॥७-८५-११॥",
  "दृष्ट्वैव चासुरश्रेष्ठं देवास्त्रासमुपागमन् ।\nकथमेनं वधिष्यामः कथं न स्यात्पराजयः ॥७-८५-१२॥",
  "तेषां चिन्तयतां तत्र सहस्राक्षः पुरन्दरः ।\nवज्रं प्रगृह्य पाणिभ्यां प्राहिणोद्वृत्रमूर्धनि ॥७-८५-१३॥",
  "कालाग्निनेव घोरेण तप्तेनैव महार्चिषा ।\nपतता वृत्रशिरसा जगत्ऺत्रासमुपागमत् ॥७-८५-१४॥",
  "असम्भाव्यं वधं तस्य वृत्रस्य विबुधाधिपः ।\nचिन्तयानो जगामाशु लोकस्यान्तं महायशाः ॥७-८५-१५॥",
  "तमिन्द्रं ब्रह्महत्याऽऽशु गच्छन्तमनुगच्छति ।\nअपतच्चास्य गात्रेषु तमिन्द्रं दुःखमाविशत् ॥७-८५-१६॥",
  "हतारयः प्रनष्टेन्द्रा देवाः साग्निपुरोगमाः ।\nविष्णुं त्रिभुवनेशानं मुहुर्मुहुरपूजयन् ॥७-८५-१७॥",
  "त्वं गतिः परमेशान पूर्वजो जगतः पिता ।\nरक्षार्थं सर्वभूतानां विष्णुत्वमुपजग्मिवान् ॥७-८५-१८॥",
  "हतश्चायं त्वया वृत्रो ब्रह्महत्या च वासवम् ।\nबाधते सुरशार्दूल मोक्षं तस्या विनिर्दिश ॥७-८५-१९॥",
  "तेषां तद्वचनं श्रुत्वा देवानां विष्णुरब्रवीत् ।\nमामेव यजतां शक्रः पावयिष्यामि वज्रिणम् ॥७-८५-२०॥",
  "पुण्येन हयमेधेन मामिष्ट्वा पाकशासनः ।\nपुनरेष्यति देवानामिन्द्रत्वमकुतोभयम् ॥७-८५-२१॥",
  "एवं सन्दिश्य तां वाणीं देवानाममृतोपमाम् ।\nजगाम विष्णुर्देवेशः स्तूयमानस्त्रिविष्टपम् ॥७-८५-२२॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे वृत्रवधः नाम पञ्चाशीतितमः सर्गः ॥७-८५॥"
]