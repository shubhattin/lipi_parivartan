[
  "श्रीमद्वाल्मीकीयरामायणे उत्तरकाण्डे शम्बूकविचयः नाम पञ्चसप्ततितमः सर्गः ॥७-७५॥",
  "नारदस्य तु तद्वाक्यं श्रुत्वा ऽमृतमयं तदा ।\nप्रहर्षमतुलं लेभे लक्ष्मणं चेदमब्रवीत् ॥७-७५-१॥",
  "गच्छ सौम्य द्विजश्रेष्ठं समाश्वासय सुव्रतम् ।\nबालस्य तु शरीरं तत्तैलद्रोण्यां निधापय ॥७-७५-२॥",
  "गन्धैश्च परमोदारैस्तैलैश्चापि सुगन्धिभिः ।\nयथा न क्षीयते बालस्तथा सौम्य विधीयताम् ॥७-७५-३॥",
  "यथा शरीरो बालस्य गुप्तः सन् शिष्टकर्मणः ।\nविपत्तिः परिभेदो वा न भवेच्च तथा कुरु ॥७-७५-४॥",
  "एवमादिश्य काकुत्स्थो लक्ष्मणं शुभलक्षणम् ।\nमनसा पुष्पकं दध्यावागच्छेति महायशाः ॥७-७५-५॥",
  "इङ्गितं स तु विज्ञाय पुष्पको हेमभूषितः ।\nआजगाम मुहूर्तेन समीपे राघवस्य वै ॥७-७५-६॥",
  "सो ऽब्रवीत्प्रणतो भूत्वा अयमस्मि नराधिप ।\nवश्यस्तव महाबाहो किङ्करः समुपस्थितः ॥७-७५-७॥",
  "भाषितं रुचिरं श्रुत्वा पुष्पकस्य नराधिपः ।\nअभिवाद्य महर्षींस्तान् विमानं सो ऽध्यरोहत ॥७-७५-८॥",
  "धनुर्गृहीत्वा तूणी च खड्गं च रुचिरप्रभम् ।\nनिक्षिप्य नगरे वीरौ सौमित्रिभरतावुभौ ॥७-७५-९॥",
  "प्रायात्प्रतीचीं हरितं विचिन्वंश्च ततस्ततः ।\nउत्तरामगमच्छ्रीमान्दिशं हिमवता वृताम् ॥७-७५-१०॥",
  "अपश्यमानस्तत्रापि स्वल्पमप्यथ दुष्कृतम् ।\nपूर्वामपि दिशं सर्वामथो ऽपश्यन्नराधिपः ॥७-७५-११॥",
  "प्रविशुद्धसमाचारामादर्शतलनिर्मलाम् ।\nपुष्पकस्थो महाबाहुस्तदापश्यन्नराधिपः ॥७-७५-१२॥",
  "दक्षिणां दिशमाक्रामत्ततो राजर्षिनन्दनः ।\nशैवलस्योत्तरे पार्श्वे ददर्श सुमहत्सरः ॥७-७५-१३॥",
  "तस्मिन्सरसि तप्यन्तं तापसं सुमहत्तपः ।\nददर्श राघवः श्रीमाँल्लम्बमानमधोमुखम् ॥७-७५-१४॥",
  "राघवस्तमुपागम्य तप्यन्तं तप उत्तमम् ।\nउवाच स तदा वाक्यं धन्यस्त्वमसि सुव्रत ॥७-७५-१५॥",
  "कस्यां योन्यां तपोवृद्ध वर्तसे दृढविक्रम ।\nकौतूहलात्त्वां पृच्छामि रामो दाशरथिर्ह्यहम् ॥७-७५-१६॥",
  "को ऽर्थो मनीषितस्तुभ्यं स्वर्गलाभः परो ऽथवा ।\nवराश्रयो यदर्थं त्वं तपस्यसि सुदुष्करम् ।\nयमाश्रित्य तपस्तप्तं श्रोतुमिच्छामि तापस ॥७-७५-१७॥",
  "ब्राह्मणो वा ऽसि भद्रं ते क्षत्रियो वा ऽसि दुर्जयः ।\nवैश्यस्तृतीयवर्णो वा शूद्रो वा सत्यवाग्भव ॥७-७५-१८॥",
  "इत्येवमुक्तः स नराधिपेन ह्यवाक्छिरा दाशरथाय तस्मै ।\nउवाच जातिं नृपपुङ्गवाय यत्कारणे चैव तपःप्रयत्नः ॥७-७५-१९॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पञ्चसप्ततितमः सर्गः ॥७-७५॥"
]