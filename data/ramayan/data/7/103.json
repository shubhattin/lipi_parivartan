[
  "श्रीमद्वाल्मीकीयरामायणे उत्तरकाण्डे कालागमनम् नाम त्र्यधिकशततमः सर्गः ॥७-१०३॥",
  "कस्यचित्त्वथ कालस्य रामे धर्मपरे स्थिते ।\nकालस्तापसरूपेण राजद्वारमुपागमत् ॥७-१०३-१॥",
  "सो ऽब्रवील्लक्ष्मणं वाक्यं धृतिमन्तं यशश्विनम् ।\nमां निवेदय रामाय सम्प्राप्तं कार्यगौरवात् ॥७-१०३-२॥",
  "दूतो ऽस्म्यतिबलस्याहं महर्षेरमितौजसः ।\nरामं दिदृक्षुरायातः कार्येण हि महाबल ॥७-१०३-३॥",
  "तस्य तद्वचनं श्रुत्वा सौमित्रिस्त्वरया ऽन्वितः ।\nन्यवेदयत रामाय तापसं तं समागतम् ॥७-१०३-४॥",
  "जयस्व राम धर्मेण उभौ लोकौ महाद्युते ।\nदूतस्त्वां द्रष्टुमायातस्तपसा भास्करप्रभः ॥७-१०३-५॥",
  "तद्वाक्यं लक्ष्मणेनोक्तं श्रुत्वा राम उवाच ह ।\nप्रवेश्यतां मुनिस्तात महौजास्तस्य वाक्यधृत् ॥७-१०३-६॥",
  "सौमित्रिस्तु तथेत्युक्त्वा प्रावेशयत तं मुनिम् ।\nज्वलन्तमेव तेजोभिः प्रदहन्तमिवांशुभिः ॥७-१०३-७॥",
  "सो ऽभिगम्य रघुश्रेष्ठं दीप्यपानं स्वतेजसा ।\nऋषिर्मधुरया वाचा वर्धस्वेत्याह राघवम् ॥७-१०३-८॥",
  "तस्मै रामो महातेजाः पूजामर्घ्यपुरोगमाम् ।\nददौ कुशलमव्यग्रं प्रष्टुमेवोपचक्रमे ॥७-१०३-९॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे त्र्यधिकशततमः सर्गः ॥७-१०३॥"
]