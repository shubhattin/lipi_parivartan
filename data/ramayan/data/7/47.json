[
  "श्रीमद्वाल्मीकीयरामायणे उत्तरकाण्डे रामशासनकथनम् नाम सप्तचत्वारिंशः सर्गः ॥७-४७॥",
  "अथ नावं सुविस्तीर्णां नैषादीं राघवानुजः ।\nआरुरोह समायुक्तां पूर्वमारोप्य मैथिलीम् ॥७-४७-१॥",
  "सुमन्त्रं चैव सरथं स्थीयतामिति लक्ष्मणः ।\nउवाच शोकसन्तप्तः प्रयाहीति च नाविकम् ॥७-४७-२॥",
  "ततस्तीरमुपागम्य भागीरथ्याः स लक्ष्मणः ।\nउवाच मैथिलीं वाक्यं प्राञ्जलिर्बाष्पसम्प्लुतः ॥७-४७-३॥",
  "हृद्गतं मे महच्छल्यं यस्मादार्येण धीमता ।\nअस्मिन्निमित्ते वैदेहि लोकस्य वचनीकृतः ॥७-४७-४॥",
  "श्रेयो हि मरणं मे ऽद्य मृत्युर्वा यत्परं भवेत् ।\nन चास्मिन्नीदृशे कार्ये नियोज्यो लोकनिन्दिते ॥७-४७-५॥",
  "प्रसीद च न मे पापं कर्तुमर्हसि शोभने ।\nइत्यञ्जलिकृतो भूमौ निपपात स लक्ष्मणः ॥७-४७-६॥",
  "रुदन्तं प्राञ्जलिं दृष्ट्वा काङ्क्षन्तं मृत्युमात्मनः ।\nमैथिली भृशसंविग्ना लक्ष्मणं वाक्यमब्रवीत् ॥७-४७-७॥",
  "किमिदं नावगच्छामि ब्रूहि तत्त्वेन लक्ष्मण ।\nपश्यामि त्वां न च स्वस्थमपि क्षेमं महीपतेः ॥७-४७-८॥",
  "शापितो ऽसि नरेन्द्रेण यत्त्वं सन्तापमागतः ।\nतद्ब्रूयाः सन्निधौ मह्यमहमाज्ञापयामि ते ॥७-४७-९॥",
  "वैदेह्या चोद्यमानस्तु लक्ष्मणो दीनचेतनः ।\nअवाङ्मुखो बाष्पकलं वाक्यमेतदुवाच ह ॥७-४७-१०॥",
  "श्रुत्वा परिषदो मध्ये ह्यपवादं सुदारुणम् ।\nपुरे जनपदे चैव त्वत्कृते जनकात्मजे ।\nरामः सन्तप्तहृदयो मा निवेद्य गृहं गतः ॥७-४७-११॥",
  "न तानि वचनीयानि मया देवि तवाग्रतः ।\nयानि राज्ञा हृदि न्यस्तान्यमर्षात्पृष्ठतः कृतः ॥७-४७-१२॥",
  "सा त्वं त्यक्ता नृपतिना निर्दोषा मम सन्निधौ ।\nपौरापवादभीतेन ग्राह्यं देवि न ते ऽन्यथा ॥७-४७-१३॥",
  "आश्रमान्तेषु च मया त्यक्तव्या त्वं भविष्यसि ।\nराज्ञः शासनमाज्ञाय तवेदं किल दौर्हृदम् ॥७-४७-१४॥",
  "तदेतज्जाह्नवीतीरे ब्रह्मर्षीणां तपोवनम् ।\nपुण्यं च रमणीयं च मा विषादं कृथाः शुभे ॥७-४७-१५॥",
  "राज्ञो दशरथस्येष्टः पितुर्मे मुनिपुङ्गवः ।\nसखा परमको विप्रो वाल्मीकिः सुमहायशाः ॥७-४७-१६॥",
  "पादच्छायामुपागम्य सुखमस्य महात्मनः ।\nउपवासपरैकाग्रा वस त्वं जनकात्मजे ॥७-४७-१७॥",
  "पतिव्रतात्वमास्थाय रामं कृत्वा सदा हृदि ।\nश्रेयस्ते परमं देवि तथा कृत्वा भविष्यति ॥७-४७-१८॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे सप्तचत्वारिंशः सर्गः ॥७-४७॥"
]