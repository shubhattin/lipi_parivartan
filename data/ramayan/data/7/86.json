[
  "श्रीमद्वाल्मीकीयरामायणे उत्तरकाण्डे ब्रह्महत्यातरणम् नाम षडशीतितमः सर्गः ॥७-८६॥",
  "तदा वृत्रवधं सर्वमखिलेन स लक्ष्मणः ।\nकथयित्वा नरश्रेष्ठः कथाशेषं प्रचक्रमे ॥७-८६-१॥",
  "ततो हते महावीर्ये वृत्रे देवभयङ्करे ।\nब्रह्महत्यावृतः शक्रः सञ्ज्ञां लेभे न वृत्रहा ॥७-८६-२॥",
  "सोऽन्तमाश्रित्य लोकानां नष्टसञ्ज्ञो विचेतनः ।\nकालं तत्रावसत्कञ्चिद्वेष्टमान इवोरगः ॥७-८६-३॥",
  "अथ नष्टे सहस्राक्षे उद्विग्नमभवज्जगत् ।\nभूमिश्च ध्वस्तसङ्काशा निःस्नेहा शुष्ककानना ॥७-८६-४॥",
  "निःस्रोतसश्च ते सर्वे तु ह्रदाश्च सरितस्तथा ।\nसङ्क्षोभश्चैव सत्त्वानामनावृष्टिकृतोऽभवत् ॥७-८६-५॥",
  "क्षीयमाणे तु लोकेऽस्मिन्सम्भ्रान्तमनसः सुराः ।\nयदुक्तं विष्णुना पूर्वं तं यज्ञं समुपानयन् ॥७-८६-६॥",
  "ततः सर्वे सुरगणाः सोपाध्यायाः सहर्षिभिः ।\nतं देशं समुपाजग्मुर्यत्रेन्द्रो भयमोहितः ॥७-८६-७॥",
  "ते तु दृष्ट्वा सहस्राक्षमावृतं ब्रह्महत्यया ।\nतं पुरस्कृत्य देवेशमश्वमेधमुपाक्रमन् ॥७-८६-८॥",
  "ततोऽश्वमेधः सुमहान्महेन्द्रस्य महात्मनः ।\nववृधे ब्रह्महत्ययाः पावनार्थं नरेश्वर ॥७-८६-९॥",
  "ततो यज्ञे समाप्ते तु ब्रह्महत्या महात्मनः ।\nअभिगम्याब्रवीद्वाक्यं क्व मे स्थानं विधास्यथ ॥७-८६-१०॥",
  "ते तामूचुस्तदा देवास्तुष्टाः प्रीतिसमन्विताः ।\nचतुर्धा विभजात्मानमात्मनैव दुरासदे ॥७-८६-११॥",
  "देवानां भाषितं श्रुत्वा ब्रह्महत्या महात्मनाम् ।\nसन्निधौ स्थानमन्यत्र वरयामास दुर्वसा ॥७-८६-१२॥",
  "एकेनांशेन वत्स्यामि पूर्णोदासु नदीषु वै ।\nचतुरो वार्षिकान्मासान्दर्पघ्नी कामवारिणी ॥७-८६-१३॥",
  "भूम्यामहं सर्वकालमेकेनांशेन सर्वदा ।\nवसिष्यामि न सन्देहः सत्येनैतद्ब्रवीमि वः ॥७-८६-१४॥",
  "योऽयमंशस्तृतीयो मे स्त्रीषु यौवनशालिषु ।\nत्रिरात्रं दर्पपूर्णासु वशिष्ये दर्पघातिनी ॥७-८६-१५॥",
  "हन्तारो ब्राह्मणान्ये तु मृषापूर्वमदूषकान् ।\nतांश्चतुर्थेन भागेन संश्रयिष्ये सुरर्षभाः ॥७-८६-१६॥",
  "प्रत्यूचुस्तां ततो देवा यथा वदसि दुर्वसे ।\nतथा भवतु तत्सर्वं साधयस्व यदीप्सितम् ॥७-८६-१७॥",
  "ततः प्रीत्याऽन्विता देवाः सहस्राक्षं ववन्दिरे ।\nविज्वरः स च पूतात्मा वासवः समपद्यत ॥७-८६-१८॥",
  "प्रशान्तं च जगत्सर्वं सहस्राक्षे प्रतिष्ठिते ।\nयज्ञं चाद्भुतसङ्काशं तदा शक्रोऽभ्यपूजयत् ॥७-८६-१९॥",
  "ईदृशो ह्यश्वमेधस्य प्रसादो रघुनन्दन ।\nयजस्व सुमहाभाग हयमेधेन पार्थिव ॥७-८६-२०॥",
  "इति लक्ष्मणवाक्यमुत्तमं नृपतिरतीव मनोहरं महात्मा ।\nपरितोषमवाप हृष्टचेता निशमय्येन्द्रसमानविक्रमौजाः ॥७-८६-२१॥",
  "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे षडशीतितमः सर्गः ॥७-८६॥"
]