[
  "अथ श्रीमद्वाल्मीकीयरामायणे अरण्यकाण्डे खरक्रोधः नाम एकोनविंशः सर्गः ॥३-१९॥",
  "तां तथा पतितां दृष्ट्वा विरूपां शोणितोक्षिताम् ।\nभगिनीं क्रोधसंतप्तः खरः पप्रच्छ राक्षसः ॥३-१९-१॥",
  "उत्तिष्ठ तावदाख्याहि प्रमोहं जहि सम्भ्रमम् ।\nव्यक्तमाख्याहि केन त्वमेवंरूपा विरूपिता ॥३-१९-२॥",
  "कः कृष्णसर्पमासीनमाशीविषमनागसम् ।\nतुदत्यभिसमापन्नमङ्गुल्यग्रेण लीलया ॥३-१९-३॥",
  "कालपाशं समासज्य कण्ठे मोहान्न बुध्यते ।\nयस्त्वामद्य समासाद्य पीतवान् विषमुत्तमम् ॥३-१९-४॥",
  "बलविक्रमसम्पन्ना कामगा कामरूपिणी ।\nइमामवस्थां नीता त्वं केनान्तकसमागता ॥३-१९-५॥",
  "देवगन्धर्वभूतानामृषीणां च महात्मनाम् ।\nकोऽयमेवं महावीर्यस्त्वां विरूपां चकार ह ॥३-१९-६॥",
  "नहि पश्याम्यहं लोके यः कुर्यान्मम विप्रियम् ।\nअमरेषु सहस्राक्षं महेन्द्रं पाकशासनम् ॥३-१९-७॥",
  "अद्याहं मार्गणैः प्राणानादास्ये जीवितान्तगैः ।\nसलिले क्षीरमासक्तं निष्पिबन्निव सारसः ॥३-१९-८॥",
  "निहतस्य मया संख्ये शरसंकृत्तमर्मणः ।\nसफेनं रुधिरं कस्य मेदिनी पातुमिच्छति ॥३-१९-९॥",
  "कस्य पत्ररथाः कायान्मांसमुत्कृत्य संगताः ।\nप्रहृष्टा भक्षयिष्यन्ति निहतस्य मया रणे ॥३-१९-१०॥",
  "तं न देवा न गन्धर्वा न पिशाचा न राक्षसाः ।\nमयापकृष्टं कृपणं शक्तास्त्रातुं महाहवे ॥३-१९-११॥",
  "उपलभ्य शनैः संज्ञां तं मे शंसितुमर्हसि ।\nयेन त्वं दुर्विनीतेन वने विक्रम्य निर्जिता ॥३-१९-१२॥",
  "इति भ्रातुर्वचः श्रुत्वा क्रुद्धस्य च विशेषतः ।\nततः शूर्पणखा वाक्यं सबाष्पमिदमब्रवीत् ॥३-१९-१३॥",
  "तरुणौ रूपसम्पन्नौ सुकुमारौ महाबलौ ।\nपुण्डरीकविशालाक्षौ चीरकृष्णाजिनाम्बरौ ॥३-१९-१४॥",
  "फलमूलाशनौ दान्तौ तापसौ ब्रह्मचारिणौ ।\nपुत्रौ दशरथस्यास्तां भ्रातरौ रामलक्ष्मणौ ॥३-१९-१५॥",
  "गन्धर्वराजप्रतिमौ पार्थिवव्यञ्जनान्वितौ ।\nदेवौ वा दानवावेतौ न तर्कयितुमुत्सहे ॥३-१९-१६॥",
  "तरुणी रूपसम्पन्ना सर्वाभरणभूषिता ।\nदृष्टा तत्र मया नारी तयोर्मध्ये सुमध्यमा ॥३-१९-१७॥",
  "ताभ्यामुभाभ्यां सम्भूय प्रमदामधिकृत्य ताम् ।\nइमामवस्थां नीताहं यथानाथासती तथा ॥३-१९-१८॥",
  "तस्याश्चानृजुवृत्तायास्तयोश्च हतयोरहम् ।\nसफेनं पातुमिच्छामि रुधिरं रणमूर्धनि ॥३-१९-१९॥",
  "एष मे प्रथमः कामः कृतस्तत्र त्वया भवेत् ।\nतस्यास्तयोश्च रुधिरं पिबेयमहमाहवे ॥३-१९-२०॥",
  "इति तस्यां ब्रुवाणायां चतुर्दश महाबलान् ।\nव्यादिदेश खरः क्रुद्धो राक्षसानन्तकोपमान् ॥३-१९-२१॥",
  "मानुषौ शस्त्रसम्पन्नौ चीरकृष्णाजिनाम्बरौ ।\nप्रविष्टौ दण्डकारण्यं घोरं प्रमदया सह ॥३-१९-२२॥",
  "तौ हत्वा तां च दुर्वृत्तामुपावर्तितुमर्हथ ।\nइयं च भगिनी तेषां रुधिरं मम पास्यति ॥३-१९-२३॥",
  "मनोरथोऽयमिष्टोऽस्या भगिन्या मम राक्षसाः ।\nशीघ्रं सम्पाद्यतां गत्वा तौ प्रमथ्य स्वतेजसा ॥३-१९-२४॥",
  "युष्माभिर्निहतौ दृष्ट्वा तावुभौ भ्रातरौ रणे ।\nइयं प्रहृष्टा मुदिता रुधिरं युधि पास्यति ॥३-१९-२५॥",
  "इति प्रतिसमादिष्टा राक्षसास्ते चतुर्दश ।\nतत्र जग्मुस्तया सार्धं घना वातेरिता इव ॥३-१९-२६॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे खरक्रोधः नाम एकोनविंशः सर्गः ॥३-१९॥"
]