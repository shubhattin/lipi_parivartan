[
  "अथ श्रीमद्वाल्मीकीयरामायणे अरण्यकाण्डे क्रोधसंहारप्रार्थना नाम पञ्चषष्ठितमः सर्गः ॥३-६५॥",
  "तप्यमानं तदा रामं सीताहरणकर्शितम् ।\nलोकानामभवे युक्तं सांवर्तकमिवानलम् ॥३-६५-१॥",
  "वीक्षमाणं धनुः सज्यं निःश्वसन्तं पुनः पुनः ।\nदग्धुकामं जगत् सर्वं युगान्ते च यथा हरम् ॥३-६५-२॥",
  "अदृष्टपूर्वं संक्रुद्धं दृष्ट्वा रामं स लक्ष्मणः ।\nअब्रवीत् प्राञ्जलिर्वाक्यं मुखेन परिशुष्यता ॥३-६५-३॥",
  "पुरा भूत्वा मृदुर्दान्तः सर्वभूतहिते रतः ।\nन क्रोधवशमापन्नः प्रकृतिं हातुमर्हसि ॥३-६५-४॥",
  "चन्द्रे लक्ष्मीः प्रभा सूर्ये गतिर्वायौ भुवि क्षमा ।\nएतच्च नियतं नित्यं त्वयि चानुत्तमं यशः ॥३-६५-५॥",
  "एकस्य नापराधेन लोकान् हन्तुं त्वमर्हसि ।\nननु जानामि कस्यायं भग्नः सांग्रामिको रथः ॥३-६५-६॥",
  "केन वा कस्य वा हेतोः सयुगः सपरिच्छदः ।\nखुरनेमिक्षतश्चायं सिक्तो रुधिरबिन्दुभिः ॥३-६५-७॥",
  "देशो निर्वृत्तसंग्रामः सुघोरः पार्थिवात्मज ।\nएकस्य तु विमर्दोऽयं न द्वयोर्वदतां वर ॥३-६५-८॥",
  "नहि वृत्तं हि पश्यामि बलस्य महतः पदम् ।\nनैकस्य तु कृते लोकान् विनाशयितुमर्हसि ॥३-६५-९॥",
  "युक्तदण्डा हि मृदवः प्रशान्ता वसुधाधिपाः ।\nसदा त्वं सर्वभूतानां शरण्यः परमा गतिः ॥३-६५-१०॥",
  "को नु दारप्रणाशं ते साधु मन्येत राघव ।\nसरितः सागराः शैला देवगन्धर्वदानवाः ॥३-६५-११॥",
  "नालं ते विप्रियं कर्तुं दीक्षितस्येव साधवः ।\nयेन राजन् हृता सीता तमन्वेषितुमर्हसि ॥३-६५-१२॥",
  "मद्द्वितीयो धनुष्पाणिः सहायैः परमर्षिभिः ।\nसमुद्रं वा विचेष्यामः पर्वतांश्च वनानि च ॥३-६५-१३॥",
  "गुहाश्च विविधा घोराः पद्मिन्यो विविधास्तथा ।\nदेवगन्धर्वलोकांश्च विचेष्यामः समाहिताः ॥३-६५-१४॥",
  "यावन्नाधिगमिष्यामस्तव भार्यापहारिणम् ।\nन चेत् साम्ना प्रदास्यन्ति पत्नीं ते त्रिदशेश्वराः ।\nकोसलेन्द्र ततः पश्चात् प्राप्तकालं करिष्यसि ॥३-६५-१५॥",
  "शीलेन साम्ना विनयेन सीतां नयेन न प्राप्स्यसि चेन्नरेन्द्र ।\nततः समुत्सादय हेमपुङ्खैर्महेन्द्रवज्रप्रतिमैः शरौघैः ॥३-६५-१६॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे क्रोधसंहारप्रार्थना नाम पञ्चषष्ठितमः सर्गः ॥३-६५॥"
]