[
  "अथ श्रीमद्वाल्मीकीयरामायणे अरण्यकाण्डे सुतीक्ष्णाभ्यनुज्ञा नाम अष्टमः सर्गः ॥३-८॥",
  "रामस्तु सहसौमित्रिः सुतीक्ष्णेनाभिपूजितः ।\nपरिणाम्य निशां तत्र प्रभाते प्रत्यबुध्यत ॥३-८-१॥",
  "उत्थाय च यथाकालं राघवः सह सीतया ।\nउपस्पृश्य सुशीतेन तोयेनोत्पलगन्धिना ॥३-८-२॥",
  "अथ तेऽग्निं सुरांश्चैव वैदेही रामलक्ष्मणौ ।\nकाल्यं विधिवदभ्यर्च्य तपस्विशरणे वने ॥३-८-३॥",
  "उदयन्तं दिनकरं दृष्ट्वा विगतकल्मषाः ।\nसुतीक्ष्णमभिगम्येदं श्लक्ष्णं वचनमब्रुवन् ॥३-८-४॥",
  "सुखोषिताः स्म भगवंस्त्वया पूज्येन पूजिताः ।\nआपृच्छामः प्रयास्यामो मुनयस्त्वरयन्ति नः ॥३-८-५॥",
  "त्वरामहे वयं द्रष्टुं कृत्स्नमाश्रममण्डलम् ।\nऋषीणां पुण्यशीलानां दण्डकारण्यवासिनाम् ॥३-८-६॥",
  "अभ्यनुज्ञातुमिच्छामः सहैभिर्मुनिपुंगवैः ।\nधर्मनित्यैस्तपोदान्तैर्विशिखैरिव पावकैः ॥३-८-७॥",
  "अविषह्यातपो यावत् सूर्यो नातिविराजते ।\nअमार्गेणागतां लक्ष्मीं प्राप्येवान्वयवर्जितः ॥३-८-८॥",
  "तावदिच्छामहे गन्तुमित्युक्त्वा चरणौ मुनेः ।\nववन्दे सहसौमित्रिः सीतया सह राघवः ॥३-८-९॥",
  "तौ संस्पृशन्तौ चरणावुत्थाप्य मुनिपुंगवः ।\nगाढमाश्लिष्य सस्नेहमिदं वचनमब्रवीत् ॥३-८-१०॥",
  "अरिष्टं गच्छ पन्थानं राम सौमित्रिणा सह ।\nसीतया चानया सार्धं छाययेवानुवृत्तया ॥३-८-११॥",
  "पश्याश्रमपदं रम्यं दण्डकारण्यवासिनाम् ।\nएषां तपस्विनां वीर तपसा भावितात्मनाम् ॥३-८-१२॥",
  "सुप्राज्यफलमूलानि पुष्पितानि वनानि च ।\nप्रशस्तमृगयूथानि शान्तपक्षिगणानि च ॥३-८-१३॥",
  "फुल्लपङ्कजखण्डानि प्रसन्नसलिलानि च ।\nकारण्डवविकीर्णानि तटाकानि सरांसि च ॥३-८-१४॥",
  "द्रक्ष्यसे दृष्टिरम्याणि गिरिप्रस्रवणानि च ।\nरमणीयान्यरण्यानि मयूराभिरुतानि च ॥३-८-१५॥",
  "गम्यतां वत्स सौमित्रे भवानपि च गच्छतु ।\nआगन्तव्यं च ते दृष्ट्वा पुनरेवाश्रमं प्रति ॥३-८-१६॥",
  "एवमुक्तस्तथेत्युक्त्वा काकुत्स्थः सहलक्ष्मणः ।\nप्रदक्षिणं मुनिं कृत्वा प्रस्थातुमुपचक्रमे ॥३-८-१७॥",
  "ततः शुभतरे तूणी धनुषी चायतेक्षणा ।\nददौ सीता तयोर्भ्रात्रोः खड्गौ च विमलौ ततः ॥३-८-१८॥",
  "आबध्य च शुभे तूणी चापे चादाय सस्वने ।\nनिष्क्रान्तावाश्रमाद् गन्तुमुभौ तौ रामलक्ष्मणौ ॥३-८-१९॥",
  "शीघ्रं तौ रूपसम्पन्नावनुज्ञातौ महर्षिणा ।\nप्रस्थितौ धृतचापासी सीतया सह राघवौ ॥३-८-२०॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे सुतीक्ष्णाभ्यनुज्ञा नाम अष्टमः सर्गः ॥३-८॥"
]