[
  "श्रीमद्वाल्मीकीयरामायणे अरण्यकाण्डे अगस्त्यदर्शनम् नाम द्वादशः सर्गः ॥३-१२॥",
  "स प्रविश्याश्रमपदं लक्ष्मणो राघवानुजः ।\nअगस्त्यशिष्यमासाद्य वाक्यमेतदुवाच ह ॥३-१२-१॥",
  "राजा दशरथो नाम ज्येष्ठस्तस्य सुतो बली ।\nरामः प्राप्तो मुनिं द्रष्टुं भार्यया सह सीतया ॥३-१२-२॥",
  "लक्ष्मणो नाम तस्याहं भ्राता त्ववरजो हितः ।\nअनुकूलश्च भक्तश्च यदि ते श्रोत्रमागतः ॥३-१२-३॥",
  "ते वयं वनमत्युग्रं प्रविष्टाः पितृशासनात् ।\nद्रष्टुमिच्छामहे सर्वे भगवन्तं निवेद्यताम् ॥३-१२-४॥",
  "तस्य तद् वचनं श्रुत्वा लक्ष्मणस्य तपोधनः ।\nतथेत्युक्त्वाग्निशरणं प्रविवेश निवेदितुम् ॥३-१२-५॥",
  "स प्रविश्य मुनिश्रेष्ठं तपसा दुष्प्रधर्षणम् ।\nकृताञ्जलिरुवाचेदं रामागमनमञ्जसा ॥३-१२-६॥",
  "यथोक्तं लक्ष्मणेनैव शिष्योऽगस्त्यस्य सम्मतः ।\nपुत्रौ दशरथस्येमौ रामो लक्ष्मण एव च ॥३-१२-७॥",
  "प्रविष्टावाश्रमपदं सीतया सह भार्यया ।\nद्रष्टुं भवन्तमायातौ शुश्रूषार्थमरिंदमौ ॥३-१२-८॥",
  "यदत्रानन्तरं तत् त्वमाज्ञापयितुमर्हसि ।\nततः शिष्यादुपश्रुत्य प्राप्तं रामं सलक्ष्मणम् ॥३-१२-९॥",
  "वैदेहीं च महाभागामिदं वचनमब्रवीत् ।\nदिष्ट्या रामश्चिरस्याद्य द्रष्टुं मां समुपागतः ॥३-१२-१०॥",
  "मनसा कांक्षितं ह्यस्य मयाप्यागमनं प्रति ।\nगम्यतां सत्कृतो रामः सभार्यः सहलक्ष्मणः ॥३-१२-११॥",
  "प्रवेश्यतां समीपं मे किमसौ न प्रवेशितः ।\nएवमुक्तस्तु मुनिना धर्मज्ञेन महात्मना ॥३-१२-१२॥",
  "अभिवाद्याब्रवीच्छिष्यस्तथेति नियताञ्जलिः ।\nतदा निष्क्रम्य सम्भ्रान्तः शिष्यो लक्ष्मणमब्रवीत् ॥३-१२-१३॥",
  "कोऽसौ रामो मुनिं द्रष्टुमेतु प्रविशतु स्वयम् ।\nततो गत्वाऽऽश्रमपदं शिष्येण सह लक्ष्मणः ॥३-१२-१४॥",
  "दर्शयामास काकुत्स्थं सीतां च जनकात्मजाम् ।\nतं शिष्यः प्रश्रितं वाक्यमगस्त्यवचनं ब्रुवन् ॥३-१२-१५॥",
  "प्रावेशयद् यथान्यायं सत्कारार्हं सुसत्कृतम् ।\nप्रविवेश ततो रामः सीतया सह लक्ष्मणः ॥३-१२-१६॥",
  "प्रशान्तहरिणाकीर्णमाश्रमं ह्यवलोकयन् ।\nस तत्र ब्रह्मणः स्थानमग्नेः स्थानं तथैव च ॥३-१२-१७॥",
  "विष्णोः स्थानं महेन्द्रस्य स्थानं चैव विवस्वतः ।\nसोमस्थानं भगस्थानं स्थानं कौबेरमेव च ॥३-१२-१८॥",
  "धातुर्विधातुः स्थानं च वायोः स्थानं तथैव च ।\nस्थानं च पाशहस्तस्य वरुणस्य महात्मनः ॥३-१२-१९॥",
  "स्थानं तथैव गायत्र्या वसूनां स्थानमेव च ।\nस्थानं च नागराजस्य गरुडस्थानमेव च ॥३-१२-२०॥",
  "कार्तिकेयस्य च स्थानं धर्मस्थानं च पश्यति ।\nततः शिष्यैः परिवृतो मुनिरप्यभिनिष्पतत् ॥३-१२-२१॥",
  "तं ददर्शाग्रतो रामो मुनीनां दीप्ततेजसाम् ।\nअब्रवीद् वचनं वीरो लक्ष्मणं लक्ष्मिवर्धनम् ॥३-१२-२२॥",
  "बहिर्लक्ष्मण निष्क्रामत्यगस्त्यो भगवानृषिः ।\nऔदार्येणावगच्छामि निधानं तपसामिमम् ॥३-१२-२३॥",
  "एवमुक्त्वा महाबाहुरगस्त्यं सूर्यवर्चसम् ।\nजग्राहापततस्तस्य पादौ च रघुनन्दनः ॥३-१२-२४॥",
  "अभिवाद्य तु धर्मात्मा तस्थौ रामः कृताञ्जलिः ।\nसीतया सह वैदेह्या तदा रामः सलक्ष्मणः ॥३-१२-२५॥",
  "प्रतिगृह्य च काकुत्स्थमर्चयित्वाऽऽसनोदकैः ।\nकुशलप्रश्नमुक्त्वा च आस्यतामिति सोऽब्रवीत् ॥३-१२-२६॥",
  "अग्निं हुत्वा प्रदायार्घ्यमतिथीन् प्रतिपूज्य च ।\nवानप्रस्थेन धर्मेण स तेषां भोजनं ददौ ॥३-१२-२७॥",
  "प्रथमं चोपविश्याथ धर्मज्ञो मुनिपुंगवः ।\nउवाच राममासीनं प्राञ्जलिं धर्मकोविदम् ॥३-१२-२८॥",
  "अग्निं हुत्वा प्रदायार्घ्यमतिथिं प्रतिपूजयेत् ।\nअन्यथा खलु काकुत्स्थ तपस्वी समुदाचरन् ।\nदुःसाक्षीव परे लोके स्वानि मांसानि भक्षयेत् ॥३-१२-२९॥",
  "राजा सर्वस्य लोकस्य धर्मचारी महारथः ।\nपूजनीयश्च मान्यश्च भवान् प्राप्तः प्रियातिथिः ॥३-१२-३०॥",
  "एवमुक्त्वा फलैर्मूलैः पुष्पैश्चान्यैश्च राघवम् ।\nपूजयित्वा यथाकामं ततोऽगस्त्यस्तमब्रवीत् ॥३-१२-३१॥",
  "इदं दिव्यं महच्चापं हेमवज्रविभूषितम् ।\nवैष्णवं पुरुषव्याघ्र निर्मितं विश्वकर्मणा ॥३-१२-३२॥",
  "अमोघः सूर्यसंकाशो ब्रह्मदत्तः शरोत्तमः ।\nदत्तौ मम महेन्द्रेण तूणी चाक्षय्यसायकौ ॥३-१२-३३॥",
  "सम्पूर्णौ निशितैर्बाणैर्ज्वलद्भिरिव पावकैः ।\nमहाराजतकोशोऽयमसिर्हेमविभूषितः ॥३-१२-३४॥",
  "अनेन धनुषा राम हत्वा संख्ये महासुरान् ।\nआजहार श्रियं दीप्तां पुरा विष्णुर्दिवौकसाम् ॥३-१२-३५॥",
  "तद्धनुस्तौ च तूणी च शरं खड्गं च मानद ।\nजयाय प्रतिगृह्णीष्व वज्रं वज्रधरो यथा ॥३-१२-३६॥",
  "एवमुक्त्वा महातेजाः समस्तं तद्वरायुधम् ।\nदत्त्वा रामाय भगवानगस्त्यः पुनरब्रवीत् ॥३-१२-३७॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे द्वादशः सर्गः ॥३-१२॥"
]