[
  "श्रीमद्वाल्मीकीयरामायणे अरण्यकाण्डे रावणनिन्दा नाम एकचत्वारिंशः सर्गः ॥३-४१॥",
  "आज्ञप्तो रावणेनेत्थं प्रतिकूलं च राजवत् ।\nअब्रवीत् परुषं वाक्यं निःशङ्को राक्षसाधिपम् ॥३-४१-१॥",
  "केनायमुपदिष्टस्ते विनाशः पापकर्मणा ।\nसपुत्रस्य सराज्यस्य सामात्यस्य निशाचर ॥३-४१-२॥",
  "कस्त्वया सुखिना राजन् नाभिनन्दति पापकृत् ।\nकेनेदमुपदिष्टं ते मृत्युद्वारमुपायतः ॥३-४१-३॥",
  "शत्रवस्तव सुव्यक्तं हीनवीर्या निशाचर ।\nइच्छन्ति त्वां विनश्यन्तमुपरुद्धं बलीयसा ॥३-४१-४॥",
  "केनेदमुपदिष्टं ते क्षुद्रेणाहितबुद्धिना ।\nयस्त्वामिच्छति नश्यन्तं स्वकृतेन निशाचर ॥३-४१-५॥",
  "वध्याः खलु न वध्यन्ते सचिवास्तव रावण ।\nये त्वामुत्पथमारूढं न निगृह्णन्ति सर्वशः ॥३-४१-६॥",
  "अमात्यैः कामवृत्तो हि राजा कापथमाश्रितः ।\nनिग्राह्यः सर्वथा सद्भिः स निग्राह्यो न गृह्यसे ॥३-४१-७॥",
  "धर्ममर्थं च कामं च यशश्च जयतां वर ।\nस्वामिप्रसादात् सचिवाः प्राप्नुवन्ति निशाचर ॥३-४१-८॥",
  "विपर्यये तु तत्सर्वं व्यर्थं भवति रावण ।\nव्यसनं स्वामिवैगुण्यात् प्राप्नुवन्तीतरे जनाः ॥३-४१-९॥",
  "राजमूलो हि धर्मश्च यशश्च जयतां वर ।\nतस्मात् सर्वास्ववस्थासु रक्षितव्या नराधिपाः ॥३-४१-१०॥",
  "राज्यं पालयितुं शक्यं न तीक्ष्णेन निशाचर ।\nन चातिप्रतिकूलेन नाविनीतेन राक्षस ॥३-४१-११॥",
  "ये तीक्ष्णमन्त्राः सचिवा भुज्यन्ते सह तेन वै ।\nविषमेषु रथाः शीघ्रं मन्दसारथयो यथा ॥३-४१-१२॥",
  "बहवः साधवो लोके युक्तधर्ममनुष्ठिताः ।\nपरेषामपराधेन विनष्टाः सपरिच्छदाः ॥३-४१-१३॥",
  "स्वामिना प्रतिकूलेन प्रजास्तीक्ष्णेन रावण ।\nरक्ष्यमाणा न वर्धन्ते मेषा गोमायुना यथा ॥३-४१-१४॥",
  "अवश्यं विनशिष्यन्ति सर्वे रावण राक्षसाः ।\nयेषां त्वं कर्कशो राजा दुर्बुद्धिरजितेन्द्रियः ॥३-४१-१५॥",
  "तदिदं काकतालीयं घोरमासादितं मया ।\nअत्र त्वं शोचनीयोऽसि ससैन्यो विनशिष्यसि ॥३-४१-१६॥",
  "मां निहत्य तु रामोऽसावचिरात् त्वां वधिष्यति ।\nअनेन कृतकृत्योऽस्मि म्रिये चाप्यरिणा हतः ॥३-४१-१७॥",
  "दर्शनादेव रामस्य हतं मामवधारय ।\nआत्मानं च हतं विद्धि हृत्वा सीतां सबान्धवम् ॥३-४१-१८॥",
  "आनयिष्यसि चेत् सीतामाश्रमात् सहितो मया ।\nनैव त्वमपि नाहं वै नैव लङ्का न राक्षसाः ॥३-४१-१९॥",
  "निवार्यमाणस्तु मया हितैषिणान मृष्यसे वाक्यमिदं निशाचर ।\nपरेतकल्पा हि गतायुषो नराहितं न गृह्णन्ति सुहृद्भिरीरितम् ॥३-४१-२०॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे एकचत्वारिंशः सर्गः ॥३-४१॥"
]