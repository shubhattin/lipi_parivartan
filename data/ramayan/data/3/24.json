[
  "श्रीमद्वाल्मीकीयरामायणे अरण्यकाण्डे रामखरबलसन्निकर्षः नाम चतुर्विंशः सर्गः ॥३-२४॥",
  "आश्रमं प्रतियाते तु खरे खरपराक्रमे ।\nतानेवौत्पातिकान् रामः सह भ्रात्रा ददर्श ह ॥३-२४-१॥",
  "तानुत्पातान् महाघोरान् रामो दृष्ट्वात्यमर्षणः ।\nप्रजानामहितान् दृष्ट्वा वाक्यं लक्ष्मणमब्रवीत् ॥३-२४-२॥",
  "इमान् पश्य महाबाहो सर्वभूतापहारिणः ।\nसमुत्थितान् महोत्पातान् संहर्तुं सर्वराक्षसान् ॥३-२४-३॥",
  "अमी रुधिरधारास्तु विसृजन्ते खरस्वनाः ।\nव्योम्नि मेघा निवर्तन्ते परुषा गर्दभारुणाः ॥३-२४-४॥",
  "सधूमाश्च शराः सर्वे मम युद्धाभिनन्दिताः ।\nरुक्मपृष्ठानि चापानि विचेष्टन्ते विचक्षण ॥३-२४-५॥",
  "यादृशा इह कूजन्ति पक्षिणो वनचारिणः ।\nअग्रतो नोऽभयं प्राप्तं संशयो जीवितस्य च ॥३-२४-६॥",
  "सम्प्रहारस्तु सुमहान् भविष्यति न संशयः ।\nअयमाख्याति मे बाहुः स्फुरमाणो मुहुर्मुहुः ॥३-२४-७॥",
  "संनिकर्षे तु नः शूर जयं शत्रोः पराजयम् ।\nसुप्रभं च प्रसन्नं च तव वक्त्रं हि लक्ष्यते ॥३-२४-८॥",
  "उद्यतानां हि युद्धार्थं येषां भवति लक्ष्मण ।\nनिष्प्रभं वदनं तेषां भवत्यायुः परिक्षयः ॥३-२४-९॥",
  "रक्षसां नर्दतां घोरः श्रूयतेऽयं महाध्वनिः ।\nआहतानां च भेरीणां राक्षसैः क्रूरकर्मभिः ॥३-२४-१०॥",
  "अनागतविधानं तु कर्तव्यं शुभमिच्छता ।\nआपदं शङ्कमानेन पुरुषेण विपश्चिता ॥३-२४-११॥",
  "तस्माद् गृहीत्वा वैदेहीं शरपाणिर्धनुर्धरः ।\nगुहामाश्रय शैलस्य दुर्गां पादपसंकुलाम् ॥३-२४-१२॥",
  "प्रतिकूलितुमिच्छामि न हि वाक्यमिदं त्वया ।\nशापितो मम पादाभ्यां गम्यतां वत्स मा चिरम् ॥३-२४-१३॥",
  "त्वं हि शूरश्च बलवान् हन्या एतान् न संशयः ।\nस्वयं निहन्तुमिच्छामि सर्वानेव निशाचरान् ॥३-२४-१४॥",
  "एवमुक्तस्तु रामेण लक्ष्मणः सह सीतया ।\nशरानादाय चापं च गुहां दुर्गां समाश्रयत् ॥३-२४-१५॥",
  "तस्मिन् प्रविष्टे तु गुहां लक्ष्मणे सह सीतया ।\nहन्त निर्युक्तमित्युक्त्वा रामः कवचमाविशत् ॥३-२४-१६॥",
  "स तेनाग्निनिकाशेन कवचेन विभूषितः ।\nबभूव रामस्तिमिरे महानग्निरिवोत्थितः ॥३-२४-१७॥",
  "स चापमुद्यम्य महच्छरानादाय वीर्यवान् ।\nसम्बभूवास्थितस्तत्र ज्यास्वनैः पूरयन् दिशः ॥३-२४-१८॥",
  "ततो देवाः सगन्धर्वाः सिद्धाश्च सह चारणैः ।\nसमेयुश्च महात्मानो युद्धदर्शनकांक्षया ॥३-२४-१९॥",
  "ऋषयश्च महात्मानो लोके ब्रह्मर्षिसत्तमाः ।\nसमेत्य चोचुः सहितास्तेऽन्योन्यं पुण्यकर्मणः ॥३-२४-२०॥",
  "स्वस्ति गोब्राह्मणानां च लोकानां चेति संस्थिताः ।\nजयतां राघवो युद्धे पौलस्त्यान् रजनीचरान् ॥३-२४-२१॥",
  "चक्रहस्तो यथा युद्धे सर्वानसुरपुंगवान् ।\nएवमुक्त्वा पुनः प्रोचुरालोक्य च परस्परम् ॥३-२४-२२॥",
  "चतुर्दश सहस्राणि रक्षसां भीमकर्मणाम् ।\nएकश्च रामो धर्मात्मा कथं युद्धं भविष्यति ॥३-२४-२३॥",
  "इति राजर्षयः सिद्धाः सगणाश्च द्विजर्षभाः ।\nजातकौतूहलास्तस्थुर्विमानस्थाश्च देवताः ॥३-२४-२४॥",
  "आविष्टं तेजसा रामं संग्रामशिरसि स्थितम् ।\nदृष्ट्वा सर्वाणि भूतानि भयाद् विव्यथिरे तदा ॥३-२४-२५॥",
  "रूपमप्रतिमं तस्य रामस्याक्लिष्टकर्मणः ।\nबभूव रूपं क्रुद्धस्य रुद्रस्येव महात्मनः ॥३-२४-२६॥",
  "इति सम्भाष्यमाणे तु देवगन्धर्वचारणैः ।\nततो गम्भीरनिर्ह्रादं घोरचर्मायुधध्वजम् ॥३-२४-२७॥",
  "अनीकं यातुधानानां समन्तात् प्रत्यपद्यत ।\nवीरालापान् विसृजतामन्योन्यमभिगच्छताम् ॥३-२४-२८॥",
  "चापानि विस्फारयतां जृम्भतां चाप्यभीक्ष्णशः ।\nविप्रघुष्टस्वनानां च दुन्दुभींश्चापि निघ्नताम् ॥३-२४-२९॥",
  "तेषां सुतुमुलः शब्दः पूरयामास तद् वनम् ।\nतेन शब्देन वित्रस्ताः श्वापदा वनचारिणः ॥३-२४-३०॥",
  "दुद्रुवुर्यत्र निःशब्दं पृष्ठतो नावलोकयन् ।\nतच्चानीकं महावेगं रामं समनुवर्तत ॥३-२४-३१॥",
  "धृतनानाप्रहरणं गम्भीरं सागरोपमम् ।\nरामोऽपि चारयंश्चक्षुः सर्वतो रणपण्डितः ॥३-२४-३२॥",
  "ददर्श खरसैन्यं तद् युद्धायाभिमुखो गतः ।\nवितत्य च धनुर्भीमं तूण्याश्चोद्धृत्य सायकान् ॥३-२४-३३॥",
  "क्रोधमाहारयत् तीव्रं वधार्थं सर्वरक्षसाम् ।\nदुष्प्रेक्ष्यश्चाभवत् क्रुद्धो युगान्ताग्निरिव ज्वलन् ॥३-२४-३४॥",
  "तं दृष्ट्वा तेजसाऽऽविष्टं प्राव्यथन् वनदेवताः ।\nतस्य रुष्टस्य रूपं तु रामस्य ददृशे तदा ।\nदक्षस्येव क्रतुं हन्तुमुद्यतस्य पिनाकिनः ॥३-२४-३५॥",
  "तत्कार्मुकैराभरणै रथैश्चतद्वर्मभिश्चाग्निसमानवर्णैः ।\nबभूव सैन्यं पिशिताशनानांसूर्योदये नीलमिवाभ्रजालम् ॥३-२४-३६॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे चतुर्विंशः सर्गः ॥३-२४॥"
]