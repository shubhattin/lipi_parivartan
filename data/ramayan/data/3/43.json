[
  "श्रीमद्वाल्मीकीयरामायणे अरण्यकाण्डे लक्ष्मणशङ्काप्रतिसमाधानम् नाम त्रिचत्वारिशः सर्गः ॥३-४३॥",
  "सा तं सम्प्रेक्ष्य सुश्रोणी कुसुमानि विचिन्वती ।\nहेमराजतवर्णाभ्यां पार्श्वाभ्यामुपशोभितम् ॥३-४३-१॥",
  "प्रहृष्टा चानवद्याङ्गी मृष्टहाटकवर्णिनी ।\nभर्तारमपि चक्रन्द लक्ष्मणं चैव सायुधम् ॥३-४३-२॥",
  "आहूयाहूय च पुनस्तं मृगं साधु वीक्षते ।\nआगच्छागच्छ शीघ्रं वै आर्यपुत्र सहानुज ॥३-४३-३॥",
  "तावाहूतौ नरव्याघ्रौ वैदेह्या रामलक्ष्मणौ ।\nवीक्षमाणौ तु तं देशं तदा ददृशतुर्मृगम् ॥३-४३-४॥",
  "शङ्कमानस्तु तं दृष्ट्वा लक्ष्मणो वाक्यमब्रवीत् ।\nतमेवैनमहं मन्ये मारीचं राक्षसं मृगम् ॥३-४३-५॥",
  "चरन्तो मृगयां हृष्टाः पापेनोपाधिना वने ।\nअनेन निहता राम राजानः कामरूपिणा ॥३-४३-६॥",
  "अस्य मायाविदो माया मृगरूपमिदं कृतम् ।\nभानुमत् पुरुषव्याघ्र गन्धर्वपुरसंनिभम् ॥३-४३-७॥",
  "मृगो ह्येवंविधो रत्नविचित्रो नास्ति राघव ।\nजगत्यां जगतीनाथ मायैषा हि न संशयः ॥३-४३-८॥",
  "एवं ब्रुवाणं काकुत्स्थं प्रतिवार्य शुचिस्मिता ।\nउवाच सीता संहृष्टा छद्मना हृतचेतना ॥३-४३-९॥",
  "आर्यपुत्राभिरामोऽसौ मृगो हरति मे मनः ।\nआनयैनं महाबाहो क्रीडार्थं नो भविष्यति ॥३-४३-१०॥",
  "इहाश्रमपदेऽस्माकं बहवः पुण्यदर्शनाः ।\nमृगाश्चरन्ति सहिताश्चमराः सृमरास्तथा ॥३-४३-११॥",
  "ऋक्षाः पृषतसङ्घाश्च वानराः किन्नरास्तथा ।\nविहरन्ति महाबाहो रूपश्रेष्ठा महाबलाः ॥३-४३-१२॥",
  "न चान्यः सदृशो राजन् दृष्टः पूर्वं मृगो मया ।\nतेजसा क्षमया दीप्त्या यथायं मृगसत्तमः ॥३-४३-१३॥",
  "नानावर्णविचित्राङ्गो रत्नभूतो ममाग्रतः ।\nद्योतयन् वनमव्यग्रं शोभते शशिसंनिभः ॥३-४३-१४॥",
  "अहो रूपमहो लक्ष्मीः स्वरसम्पच्च शोभना ।\nमृगोऽद्भुतो विचित्राङ्गो हृदयं हरतीव मे ॥३-४३-१५॥",
  "यदि ग्रहणमभ्येति जीवन् नेव मृगस्तव ।\nआश्चर्यभूतं भवति विस्मयं जनयिष्यति ॥३-४३-१६॥",
  "समाप्तवनवासानां राज्यस्थानां च नः पुनः ।\nअन्तःपुरे विभूषार्थो मृग एष भविष्यति ॥३-४३-१७॥",
  "भरतस्यार्यपुत्रस्य श्वश्रूणां मम च प्रभो ।\nमृगरूपमिदं दिव्यं विस्मयं जनयिष्यति ॥३-४३-१८॥",
  "जीवन्न यदि तेऽभ्येति ग्रहणं मृगसत्तमः ।\nअजिनं नरशार्दूल रुचिरं तु भविष्यति ॥३-४३-१९॥",
  "निहतस्यास्य सत्त्वस्य जाम्बूनदमयत्वचि ।\nशष्पबृस्यां विनीतायामिच्छाम्यहमुपासितुम् ॥३-४३-२०॥",
  "कामवृत्तमिदं रौद्रं स्त्रीणामसदृशं मतम् ।\nवपुषा त्वस्य सत्त्वस्य विस्मयो जनितो मम ॥३-४३-२१॥",
  "तेन काञ्चनरोम्णा तु मणिप्रवरशृङ्गिणा ।\nतरुणादित्यवर्णेन नक्षत्रपथवर्चसा ॥३-४३-२२॥",
  "बभूव राघवस्यापि मनो विस्मयमागतम् ।\nइति सीतावचः श्रुत्वा दृष्ट्वा च मृगमद्भुतम् ॥३-४३-२३॥",
  "लोभितस्तेन रूपेण सीतया च प्रचोदितः ।\nउवाच राघवो हृष्टो भ्रातरं लक्ष्मणं वचः ॥३-४३-२४॥",
  "पश्य लक्ष्मण वैदेह्याः स्पृहामुल्लसितामिमाम् ।\nरूपश्रेष्ठतया ह्येष मृगोऽद्य न भविष्यति ॥३-४३-२५॥",
  "न वने नन्दनोद्देशे न चैत्ररथसंश्रये ।\nकुतः पृथिव्यां सौमित्रे योऽस्य कश्चित् समो मृगः ॥३-४३-२६॥",
  "प्रतिलोमानुलोमाश्च रुचिरा रोमराजयः ।\nशोभन्ते मृगमाश्रित्य चित्राः कनकबिन्दुभिः ॥३-४३-२७॥",
  "पश्यास्य जृम्भमाणस्य दीप्तामग्निशिखोपमाम् ।\nजिह्वां मुखान्निःसरन्तीं मेघादिव शतह्रदाम् ॥३-४३-२८॥",
  "मसारगल्वर्कमुखः शङ्खमुक्तानिभोदरः ।\nकस्य नामानिरूप्योऽसौ न मनो लोभयेन्मृगः ॥३-४३-२९॥",
  "कस्य रूपमिदं दृष्ट्वा जाम्बूनदमयप्रभम् ।\nनानारत्नमयं दिव्यं न मनो विस्मयं व्रजेत् ॥३-४३-३०॥",
  "मांसहेतोरपि मृगान् विहारार्थं च धन्विनः ।\nघ्नन्ति लक्ष्मण राजानो मृगयायां महावने ॥३-४३-३१॥",
  "धनानि व्यवसायेन विचीयन्ते महावने ।\nधातवो विविधाश्चापि मणिरत्नसुवर्णिनः ॥३-४३-३२॥",
  "तत् सारमखिलं नॄणां धनं निचयवर्धनम् ।\nमनसा चिन्तितं सर्वं यथा शुक्रस्य लक्ष्मण ॥३-४३-३३॥",
  "अर्थी येनार्थकृत्येन संव्रजत्यविचारयन् ।\nतमर्थमर्थशास्त्रज्ञाः प्राहुरर्थ्याः सुलक्ष्मण ॥३-४३-३४॥",
  "एतस्य मृगरत्नस्य परार्घ्ये काञ्चनत्वचि ।\nउपवेक्ष्यति वैदेही मया सह सुमध्यमा ॥३-४३-३५॥",
  "न कादली न प्रियकी न प्रवेणी न चाविकी ।\nभवेदेतस्य सदृशी स्पर्शेऽनेनेति मे मतिः ॥३-४३-३६॥",
  "एष चैव मृगः श्रीमान् यश्च दिव्यो नभश्चरः ।\nउभावेतौ मृगौ दिव्यौ तारामृगमहीमृगौ ॥३-४३-३७॥",
  "यदि वायं तथा यन्मां भवेद् वदसि लक्ष्मण ।\nमायैषा राक्षसस्येति कर्तव्योऽस्य वधो मया ॥३-४३-३८॥",
  "एतेन हि नृशंसेन मारीचेनाकृतात्मना ।\nवने विचरता पूर्वं हिंसिता मुनिपुंगवाः ॥३-४३-३९॥",
  "उत्थाय बहवोऽनेन मृगयायां जनाधिपाः ।\nनिहताः परमेष्वासास्तस्माद् वध्यस्त्वयं मृगः ॥३-४३-४०॥",
  "पुरस्तादिह वातापिः परिभूय तपस्विनः ।\nउदरस्थो द्विजान् हन्ति स्वगर्भोऽश्वतरीमिव ॥३-४३-४१॥",
  "स कदाचिच्चिराल्लोभादाससाद महामुनिम् ।\nअगस्त्यं तेजसा युक्तं भक्ष्यस्तस्य बभूव ह ॥३-४३-४२॥",
  "समुत्थाने च तद्रूपं कर्तुकामं समीक्ष्य तम् ।\nउत्स्मयित्वा तु भगवान् वातापिमिदमब्रवीत् ॥३-४३-४३॥",
  "त्वयाविगण्य वातापे परिभूताश्च तेजसा ।\nजीवलोके द्विजश्रेष्ठास्तस्मादसि जरां गतः ॥३-४३-४४॥",
  "तद् रक्षो न भवेदेव वातापिरिव लक्ष्मण ।\nमद्विधं योऽतिमन्येत धर्मनित्यं जितेन्द्रियम् ॥३-४३-४५॥",
  "भवेद्धतोऽयं वातापिरगस्त्येनेव मा गतः ।\nइह त्वं भव संनद्धो यन्त्रितो रक्ष मैथिलीम् ॥३-४३-४६॥",
  "अस्यामायत्तमस्माकं यत् कृत्यं रघुनन्दन ।\nअहमेनं वधिष्यामि ग्रहीष्याम्यथवा मृगम् ॥३-४३-४७॥",
  "यावद् गच्छामि सौमित्रे मृगमानयितुं द्रुतम् ।\nपश्य लक्ष्मण वैदेह्या मृगत्वचि गतां स्पृहाम् ॥३-४३-४८॥",
  "त्वचा प्रधानया ह्येष मृगोऽद्य न भविष्यति ।\nअप्रमत्तेन ते भाव्यमाश्रमस्थेन सीतया ॥३-४३-४९॥",
  "यावत् पृषतमेकेन सायकेन निहन्म्यहम् ।\nहत्वैतच्चर्म चादाय शीघ्रमेष्यामि लक्ष्मण ॥३-४३-५०॥",
  "प्रदक्षिणेनातिबलेन पक्षिणा जटायुषा बुद्धिमता च लक्ष्मण ।\nभवाप्रमत्तः प्रतिगृह्य मैथिलीं प्रतिक्षणं सर्वत एव शङ्कितः ॥३-४३-५१॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे त्रिचत्वारिशः सर्गः ॥३-४३॥"
]