[
  "श्रीमद्वाल्मीकीयरामायणे अरण्यकाण्डे खरसंहारः नाम त्रिंशः सर्गः ॥३-३०॥",
  "भित्त्वा तु तां गदां बाणै राघवो धर्मवत्सलः ।\nस्मयमान इदं वाक्यं संरब्धमिदमब्रवीत् ॥३-३०-१॥",
  "एतत् ते बलसर्वस्वं दर्शितं राक्षसाधम ।\nशक्तिहीनतरो मत्तो वृथा त्वमुपगर्जसि ॥३-३०-२॥",
  "एषा बाणविनिर्भिन्ना गदा भूमितलं गता ।\nअभिधानप्रगल्भस्य तव प्रत्ययघातिनी ॥३-३०-३॥",
  "यत् त्वयोक्तं विनष्टानामिदमश्रुप्रमार्जनम् ।\nराक्षसानां करोमीति मिथ्या तदपि ते वचः ॥३-३०-४॥",
  "नीचस्य क्षुद्रशीलस्य मिथ्यावृत्तस्य रक्षसः ।\nप्राणानपहरिष्यामि गरुत्मानमृतं यथा ॥३-३०-५॥",
  "अद्य ते भिन्नकण्ठस्य फेनबुद्बुदभूषितम् ।\nविदारितस्य मद्बाणैर्मही पास्यति शोणितम् ॥३-३०-६॥",
  "पांसुरूषितसर्वाङ्गः स्रस्तन्यस्तभुजद्वयः ।\nस्वप्स्यसे गां समाश्लिष्य दुर्लभां प्रमदामिव ॥३-३०-७॥",
  "प्रवृद्धनिद्रे शयिते त्वयि राक्षसपांसने ।\nभविष्यन्ति शरण्यानां शरण्या दण्डका इमे ॥३-३०-८॥",
  "जनस्थाने हतस्थाने तव राक्षस मच्छरैः ।\nनिर्भया विचरिष्यन्ति सर्वतो मुनयो वने ॥३-३०-९॥",
  "अद्य विप्रसरिष्यन्ति राक्षस्यो हतबान्धवाः ।\nबाष्पार्द्रवदना दीना भयादन्यभयावहाः ॥३-३०-१०॥",
  "अद्य शोकरसज्ञास्ता भविष्यन्ति निरर्थिकाः ।\nअनुरूपकुलाः पत्न्यो यासां त्वं पतिरीदृशः ॥३-३०-११॥",
  "नृशंसशील क्षुद्रात्मन् नित्यं ब्राह्मणकण्टक ।\nत्वत्कृते शङ्कितैरग्नौ मुनिभिः पात्यते हविः ॥३-३०-१२॥",
  "तमेवमभिसंरब्धं ब्रुवाणं राघवं वने ।\nखरो निर्भर्त्सयामास रोषात् खरतरस्वरः ॥३-३०-१३॥",
  "दृढं खल्ववलिप्तोऽसि भयेष्वपि च निर्भयः ।\nवाच्यावाच्यं ततो हि त्वं मृत्योर्वश्यो न बुध्यसे ॥३-३०-१४॥",
  "कालपाशपरिक्षिप्ता भवन्ति पुरुषा हि ये ।\nकार्याकार्यं न जानन्ति ते निरस्तषडिन्द्रियाः ॥३-३०-१५॥",
  "एवमुक्त्वा ततो रामं संरुध्य भृकुटिं ततः ।\nस ददर्श महासालमविदूरे निशाचरः ॥३-३०-१६॥",
  "रणे प्रहरणस्यार्थे सर्वतो ह्यवलोकयन् ।\nस तमुत्पाटयामास संदष्टदशनच्छदम् ॥३-३०-१७॥",
  "तं समुत्क्षिप्य बाहुभ्यां विनर्दित्वा महाबलः ।\nराममुद्दिश्य चिक्षेप हतस्त्वमिति चाब्रवीत् ॥३-३०-१८॥",
  "तमापतन्तं बाणौघैश्छित्त्वा रामः प्रतापवान् ।\nरोषमाहारयत् तीव्रं निहन्तुं समरे खरम् ॥३-३०-१९॥",
  "जातस्वेदस्ततो रामो रोषरक्तान्तलोचनः ।\nनिर्बिभेद सहस्रेण बाणानां समरे खरम् ॥३-३०-२०॥",
  "तस्य बाणान्तराद् रक्तं बहु सुस्राव फेनिलम् ।\nगिरेः प्रस्रवणस्येव धाराणां च परिस्रवः ॥३-३०-२१॥",
  "विकलः स कृतो बाणैः खरो रामेण संयुगे ।\nमत्तो रुधिरगन्धेन तमेवाभ्यद्रवद् द्रुतम् ॥३-३०-२२॥",
  "तमापतन्तं संक्रुद्धं कृतास्त्रो रुधिराप्लुतम् ।\nअपासर्पद् द्वित्रिपदं किंचित्त्वरितविक्रमः ॥३-३०-२३॥",
  "ततः पावकसंकाशं वधाय समरे शरम् ।\nखरस्य रामो जग्राह ब्रह्मदण्डमिवापरम् ॥३-३०-२४॥",
  "स तद् दत्तं मघवता सुरराजेन धीमता ।\nसंदधे च स धर्मात्मा मुमोच च खरं प्रति ॥३-३०-२५॥",
  "स विमुक्तो महाबाणो निर्घातसमनिःस्वनः ।\nरामेण धनुरायम्य खरस्योरसि चापतत् ॥३-३०-२६॥",
  "स पपात खरो भूमौ दह्यमानः शराग्निना ।\nरुद्रेणेव विनिर्दग्धः श्वेतारण्ये यथान्धकः ॥३-३०-२७॥",
  "स वृत्र इव वज्रेण फेनेन नमुचिर्यथा ।\nबलो वेन्द्राशनिहतो निपपात हतः खरः ॥३-३०-२८॥",
  "एतस्मिन्नन्तरे देवाश्चारणैः सह संगताः ।\nदुन्दुभींश्चाभिनिघ्नन्तः पुष्पवर्षं समन्ततः ॥३-३०-२९॥",
  "रामस्योपरि संहृष्टा ववर्षुर्विस्मितास्तदा ।\nअर्धाधिकमुहूर्तेन रामेण निशितैः शरैः ॥३-३०-३०॥",
  "चतुर्दश सहस्राणि रक्षसां कामरूपिणाम् ।\nखरदूषणमुख्यानां निहतानि महामृधे ॥३-३०-३१॥",
  "अहो बत महत्कर्म रामस्य विदितात्मनः ।\nअहो वीर्यमहो दार्ढ्यं विष्णोरिव हि दृश्यते ॥३-३०-३२॥",
  "इत्येवमुक्त्वा ते सर्वे ययुर्देवा यथागतम् ।\nततो राजर्षयः सर्वे संगताः परमर्षयः ॥३-३०-३३॥",
  "सभाज्य मुदिता रामं सागस्त्या इदमब्रुवन् ।\nएतदर्थं महातेजा महेन्द्रः पाकशासनः ॥३-३०-३४॥",
  "शरभङ्गाश्रमं पुण्यमाजगाम पुरंदरः ।\nआनीतस्त्वमिमं देशमुपायेन महर्षिभिः ॥३-३०-३५॥",
  "एषां वधार्थं शत्रूणां रक्षसां पापकर्मणाम् ।\nतदिदं नः कृतं कार्यं त्वया दशरथात्मज ॥३-३०-३६॥",
  "स्वधर्मं प्रचरिष्यन्ति दण्डकेषु महर्षयः ।\nएतस्मिन्नन्तरे वीरो लक्ष्मणः सह सीतया ॥३-३०-३७॥",
  "गिरिदुर्गाद् विनिष्क्रम्य संविवेशाश्रमे सुखीततो रामस्तु विजयी पूज्यमानो महर्षिभिः ॥३-३०-३८॥",
  "प्रविवेशाश्रमं वीरो लक्ष्मणेनाभिपूजितः ।\nतं दृष्ट्वा शत्रुहन्तारं महर्षीणां सुखावहम् ॥३-३०-३९॥",
  "बभूव हृष्टा वैदेही भर्तारं परिषस्वजे ।\nमुदा परमया युक्ता दृष्ट्वा रक्षोगणान् हतान् ।\nरामं चैवाव्ययं दृष्ट्वा तुतोष जनकात्मजा ॥३-३०-४०॥",
  "ततस्तु तं राक्षससङ्घमर्दनंसम्पूज्यमानं मुदितैर्महात्मभिः ।\nपुनः परिष्वज्य मुदान्विताननाबभूव हृष्टा जनकात्मजा तदा ॥३-३०-४१॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे त्रिंशः सर्गः ॥३-३०॥"
]