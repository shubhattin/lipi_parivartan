[
  "श्रीमद्वाल्मीकीयरामायणे अरण्यकाण्डे पम्पादर्शनम् नाम पञ्चसप्ततितमः सर्गः ॥३-७५॥",
  "दिवं तु तस्यां यातायां शबर्यां स्वेन तेजसा ।\nलक्ष्मणेन सह भ्रात्रा चिन्तयामास राघवः ॥३-७५-१॥",
  "चिन्तयित्वा तु धर्मात्मा प्रभावं तं महात्मनाम् ।\nहितकारिणमेकाग्रं लक्ष्मणं राघवोऽब्रवीत् ॥३-७५-२॥",
  "दृष्टो मयाऽऽश्रमः सौम्य बह्वाश्चर्यः कृतात्मनाम् ।\nविश्वस्तमृगशार्दूलो नानाविहगसेवितः ॥३-७५-३॥",
  "सप्तानां च समुद्राणां तेषां तीर्थेषु लक्ष्मण ।\nउपस्पृष्टं च विधिवत् पितरश्चापि तर्पिताः ॥३-७५-४॥",
  "प्रणष्टमशुभं यन्नः कल्याणं समुपस्थितम् ।\nतेन त्वेतत् प्रहृष्टं मे मनो लक्ष्मण सम्प्रति ॥३-७५-५॥",
  "हृदये मे नरव्याघ्र शुभमाविर्भविष्यति ।\nतदागच्छ गमिष्यावः पम्पां तां प्रियदर्शनाम् ॥३-७५-६॥",
  "ऋष्यमूको गिरिर्यत्र नातिदूरे प्रकाशते ।\nयस्मिन् वसति धर्मात्मा सुग्रीवोंऽशुमतः सुतः ॥३-७५-७॥",
  "नित्यं वालिभयात् त्रस्तश्चतुर्भिः सह वानरैः ।\nअहं त्वरे च तं द्रष्टुं सुग्रीवं वानरर्षभम् ॥३-७५-८॥",
  "तदधीनं हि मे कार्यं सीतायाः परिमार्गणम् ।\nइति ब्रुवाणं तं वीरं सौमित्रिरिदमब्रवीत् ॥३-७५-९॥",
  "गच्छावस्त्वरितं तत्र ममापि त्वरते मनः ।\nआश्रमात्तु ततस्तस्मान्निष्क्रम्य स विशाम्पतिः ॥३-७५-१०॥",
  "आजगाम ततः पम्पां लक्ष्मणेन सह प्रभुः ।\nसमीक्षमाणः पुष्पाढ्यं सर्वतो विपुलद्रुमम् ॥३-७५-११॥",
  "कोयष्टिभिश्चार्जुनकैः शतपत्रैश्च कीरकैः ।\nएतैश्चान्यैश्च बहुभिर्नादितं तद् वनं महत् ॥३-७५-१२॥",
  "स रामो विविधान् वृक्षान् सरांसि विविधानि च ।\nपश्यन् कामाभिसंतप्तो जगाम परमं ह्रदम् ॥३-७५-१३॥",
  "स तामासाद्य वै रामो दूरात् पानीयवाहिनीम् ।\nमतङ्गसरसं नाम ह्रदं समवगाहत ॥३-७५-१४॥",
  "तत्र जग्मतुरव्यग्रौ राघवौ हि समाहितौ ।\nस तु शोकसमाविष्टो रामो दशरथात्मजः ॥३-७५-१५॥",
  "विवेश नलिनीं रम्यां पंकजैश्च समावृताम् ।\nतिलकाशोकपुंनागबकुलोद्दालकाशिनीम् ॥३-७५-१६॥",
  "रम्योपवनसम्बाधां पद्मसम्पीडितोदकाम् ।\nस्फटिकोपमतोयां तां श्लक्ष्णवालुकसंतताम् ॥३-७५-१७॥",
  "मत्स्यकच्छपसम्बाधां तीरस्थद्रुमशोभिताम् ।\nसखीभिरिव संयुक्तां लताभिरनुवेष्टिताम् ॥३-७५-१८॥",
  "किंनरोरगगन्धर्वयक्षराक्षससेविताम् ।\nनानाद्रुमलताकीर्णां शीतवारिनिधिं शुभाम् ॥३-७५-१९॥",
  "पद्मसौगन्धिकैस्ताम्रां शुक्लां कुमुदमण्डलैः ।\nनीलां कुवलयोद्घाटैर्बहुवर्णां कुथामिव ॥३-७५-२०॥",
  "अरविन्दोत्पलवतीं पद्मसौगन्धिकायुताम् ।\nपुष्पिताम्रवणोपेतां बर्हिणोद्घुष्टनादिताम् ॥३-७५-२१॥",
  "स तां दृष्ट्वा ततः पम्पां रामः सौमित्रिणा सह ।\nविललाप च तेजस्वी रामो दशरथात्मजः ॥३-७५-२२॥",
  "तिलकैर्बीजपूरैश्च वटैः शुक्लद्रुमैस्तथा ।\nपुष्पितैः करवीरैश्च पुंनागैश्च सुपुष्पितैः ॥३-७५-२३॥",
  "मालतीकुन्दगुल्मैश्च भण्डीरैर्निचुलैस्तथा ।\nअशोकैः सप्तपर्णैश्च कतकैरतिमुक्तकैः ॥३-७५-२४॥",
  "अन्यैश्च विविधैर्वृक्षैः प्रमदामिव शोभिताम् ।\nअस्यास्तीरे तु पूर्वोक्तः पर्वतो धातुमण्डितः ॥३-७५-२५॥",
  "ऋष्यमूक इति ख्यातश्चित्रपुष्पितपादपः ।\nहरिर्ऋक्षरजोनाम्नः पुत्रस्तस्य महात्मनः ॥३-७५-२६॥",
  "अध्यास्ते तु महावीर्यः सुग्रीव इति विश्रुतः ।\nसुग्रीवमभिगच्छ त्वं वानरेन्द्रं नरर्षभ ॥३-७५-२७॥",
  "इत्युवाच पुनर्वाक्यं लक्ष्मणं सत्यविक्रमः ।\nकथं मया विना सीतां शक्यं लक्ष्मण जीवितुम् ॥३-७५-२८॥",
  "इत्येवमुक्त्वा मदनाभिपीडितःस लक्ष्मणं वाक्यमनन्यचेतनः ।\nविवेश पम्पां नलिनीमनोरमांतमुत्तमं शोकमुदीरयाणः ॥३-७५-२९॥",
  "क्रमेण गत्वा प्रविलोकयन् वनंददर्श पम्पां शुभदर्शकाननाम् ।\nअनेकनानाविधपक्षिसंकुलांविवेश रामः सह लक्ष्मणेन ॥३-७५-३०॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे पञ्चसप्ततितमः सर्गः ॥३-७५॥"
]