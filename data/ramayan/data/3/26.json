[
  "श्रीमद्वाल्मीकीयरामायणे अरण्यकाण्डे दूषणादिवधः नाम षड्विंशः सर्गः ॥३-२६॥",
  "दूषणस्तु स्वकं सैन्यं हन्यमानं विलोक्य च ।\nसंदिदेश महाबाहुर्भीमवेगान् दुरासदान् ॥३-२६-१॥",
  "राक्षसान् पञ्चसाहस्रान् समरेष्वनिवर्तिनः ।\nते शूलैः पट्टिशैः खड्गैः शिलावर्षैर्द्रुमैरपि ॥३-२६-२॥",
  "शरवर्षैरविच्छिन्नं ववर्षुस्तं समन्ततः ।\nतद् द्रुमाणां शिलानां च वर्षं प्राणहरं महत् ॥३-२६-३॥",
  "प्रतिजग्राह धर्मात्मा राघवस्तीक्ष्णसायकैः ।\nप्रतिगृह्य च तद् वर्षं निमीलित इवर्षभः ॥३-२६-४॥",
  "रामः क्रोधं परं लेभे वधार्थं सर्वरक्षसाम् ।\nततः क्रोधसमाविष्टः प्रदीप्त इव तेजसा ॥३-२६-५॥",
  "शरैरभ्यकिरत् सैन्यं सर्वतः सहदूषणम् ।\nततः सेनापतिः क्रुद्धो दूषणः शत्रुदूषणः ॥३-२६-६॥",
  "शरैरशनिकल्पैस्तं राघवं समवारयत् ।\nततो रामः सुसंक्रुद्धः क्षुरेणास्य महद् धनुः ॥३-२६-७॥",
  "चिच्छेद समरे वीरश्चर्तुभिश्चतुरो हयान् ।\nहत्वा चाश्वान् शरैस्तीक्ष्णैरर्धचन्द्रेण सारथेः ॥३-२६-८॥",
  "शिरो जहार तद्रक्षस्त्रिभिर्विव्याध वक्षसि ।\nस च्छिन्नधन्वा विरथो हताश्वो हतसारथिः ॥३-२६-९॥",
  "जग्राह गिरिशृङ्गाभं परिघं रोमहर्षणम् ।\nवेष्टितं काञ्चनैः पट्टैर्देवसैन्याभिमर्दनम् ॥३-२६-१०॥",
  "आयसैः शङ्कुभिस्तीक्ष्णैः कीर्णं परवसोक्षितम् ।\nवज्राशनिसमस्पर्शं परगोपुरदारणम् ॥३-२६-११॥",
  "तं महोरगसंकाशं प्रगृह्य परिघं रणे ।\nदूषणोऽभ्यपतद् रामं क्रूरकर्मा निशाचरः ॥३-२६-१२॥",
  "तस्याभिपतमानस्य दूषणस्य च राघवः ।\nद्वाभ्यां शराभ्यां चिच्छेद सहस्ताभरणौ भुजौ ॥३-२६-१३॥",
  "भ्रष्टस्तस्य महाकायः पपात रणमूर्धनि ।\nपरिघश्छिन्नहस्तस्य शक्रध्वज इवाग्रतः ॥३-२६-१४॥",
  "कराभ्यां च विकीर्णाभ्यां पपात भुवि दूषणः ।\nविषाणाभ्यां विशीर्णाभ्यां मनस्वीव महागजः ॥३-२६-१५॥",
  "दृष्ट्वा तं पतितं भूमौ दूषणं निहतं रणे ।\nसाधु साध्विति काकुत्स्थं सर्वभूतान्यपूजयन् ॥३-२६-१६॥",
  "एतस्मिन्नन्तरे क्रुद्धास्त्रयः सेनाग्रयायिनः ।\nसंहत्याभ्यद्रवन् रामं मृत्युपाशावपाशिताः ॥३-२६-१७॥",
  "महाकपालः स्थूलाक्षः प्रमाथी च महाबलः ।\nमहाकपालो विपुलं शूलमुद्यम्य राक्षसः ॥३-२६-१८॥",
  "स्थूलाक्षः पट्टिशं गृह्य प्रमाथी च परश्वधम् ।\nदृष्ट्वैवापततस्तांस्तु राघवः सायकैः शितैः ॥३-२६-१९॥",
  "तीक्ष्णाग्रैः प्रतिजग्राह सम्प्राप्तानतिथीनिव ।\nमहाकपालस्य शिरश्चिच्छेद रघुनन्दनः ॥३-२६-२०॥",
  "असंख्येयैस्तु बाणौघैः प्रममाथ प्रमाथिनम् ।\nस्थूलाक्षस्याक्षिणी स्थूले पूरयामास सायकैः ॥३-२६-२१॥",
  "स पपात हतो भूमौ विटपीव महाद्रुमः ।\nदूषणस्यानुगान् पञ्चसाहस्रान् कुपितः क्षणात् ॥३-२६-२२॥",
  "हत्वा तु पञ्चसाहस्रैरनयद् यमसादनम् ।\nदूषणं निहतं श्रुत्वा तस्य चैव पदानुगान् ॥३-२६-२३॥",
  "व्यादिदेश खरः क्रुद्धः सेनाध्यक्षान् महाबलान् ।\nअयं विनिहतः संख्ये दूषणः सपदानुगः ॥३-२६-२४॥",
  "महत्या सेनया सार्धं युद्ध्वा रामं कुमानुषम् ।\nशस्त्रैर्नानाविधाकारैर्हनध्वं सर्वराक्षसाः ॥३-२६-२५॥",
  "एवमुक्त्वा खरः क्रुद्धो राममेवाभिदुद्रुवे ।\nश्येनगामी पृथुग्रीवो यज्ञशत्रुर्विहंगमः ॥३-२६-२६॥",
  "दुर्जयः करवीराक्षः परुषः कालकार्मुकः ।\nहेममाली महामाली सर्पास्यो रुधिराशनः ॥३-२६-२७॥",
  "द्वादशैते महावीर्या बलाध्यक्षाः ससैनिकाः ।\nराममेवाभ्यधावन्त विसृजन्तः शरोत्तमान् ॥३-२६-२८॥",
  "ततः पावकसंकाशैर्हेमवज्रविभूषितैः ।\nजघान शेषं तेजस्वी तस्य सैन्यस्य सायकैः ॥३-२६-२९॥",
  "ते रुक्मपुङ्खा विशिखाः सधूमा इव पावकाः ।\nनिजघ्नुस्तानि रक्षांसि वज्रा इव महाद्रुमान् ॥३-२६-३०॥",
  "रक्षसां तु शतं रामः शतेनैकेन किर्णना ।\nसहस्रं तु सहस्रेण जघान रणमूर्धनि ॥३-२६-३१॥",
  "तैर्भिन्नवर्माभरणाश्छिन्नभिन्नशरासनाः ।\nनिपेतुः शोणितादिग्धा धरण्यां रजनीचराः ॥३-२६-३२॥",
  "तैर्मुक्तकेशैः समरे पतितैः शोणितोक्षितैः ।\nविस्तीर्णा वसुधा कृत्स्ना महावेदिः कुशैरिव ॥३-२६-३३॥",
  "तत्क्षणे तु महाघोरं वनं निहतराक्षसम् ।\nबभूव निरयप्रख्यं मांसशोणितकर्दमम् ॥३-२६-३४॥",
  "चतुर्दशसहस्राणि रक्षसां भीमकर्मणाम् ।\nहतान्येकेन रामेण मानुषेण पदातिना ॥३-२६-३५॥",
  "तस्य सैन्यस्य सर्वस्य खरः शेषो महारथः ।\nराक्षसस्त्रिशिराश्चैव रामश्च रिपुसूदनः ॥३-२६-३६॥",
  "शेषा हता महावीर्या राक्षसा रणमूर्धनि ।\nघोरा दुर्विषहाः सर्वे लक्ष्मणस्याग्रजेन ते ॥३-२६-३७॥",
  "ततस्तु तद्भीमबलं महाहवे समीक्ष्य रामेण हतं बलीयसा ।\nरथेन रामं महता खरस्ततः समाससादेन्द्र इवोद्यताशनिः ॥३-२६-३८॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे षड्विंशः सर्गः ॥३-२६॥"
]