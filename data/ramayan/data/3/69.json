[
  "श्रीमद्वाल्मीकीयरामायणे अरण्यकाण्डे कबन्धग्राहः नाम एकोनसप्ततितमः सर्गः ॥३-६९॥",
  "कृत्वैवमुदकं तस्मै प्रस्थितौ राघवौ तदा ।\nअवेक्षन्तौ वने सीतां जग्मतुः पश्चिमां दिशम् ॥३-६९-१॥",
  "तां दिशं दक्षिणां गत्वा शरचापासिधारिणौ ।\nअविप्रहतमैक्ष्वाकौ पन्थानं प्रतिपेदतुः ॥३-६९-२॥",
  "गुल्मैर्वृक्षैश्च बहुभिर्लताभिश्च प्रवेष्टितम् ।\nआवृतं सर्वतो दुर्गं गहनं घोरदर्शनम् ॥३-६९-३॥",
  "व्यतिक्रम्य तु वेगेन गृहीत्वा दक्षिणां दिशम् ।\nसुभीमं तन्महारण्यं व्यतियातौ महाबलौ ॥३-६९-४॥",
  "ततः परं जनस्थानात् त्रिकोशं गम्य राघवौ ।\nक्रौञ्चारण्यं विविशतुर्गहनं तौ महौजसौ ॥३-६९-५॥",
  "नानामेघघनप्रख्यं प्रहृष्टमिव सर्वतः ।\nनानावर्णैः शुभैः पुष्पैर्मृगपक्षिगणैर्युतम् ॥३-६९-६॥",
  "दिदृक्षमाणौ वैदेहीं तद् वनं तौ विचिक्यतुः ।\nतत्र तत्रावतिष्ठन्तौ सीताहरणदुःखितौ ॥३-६९-७॥",
  "ततः पूर्वेण तौ गत्वा त्रिक्रोशं भ्रातरौ तदा ।\nक्रौञ्चारण्यमतिक्रम्य मतङ्गाश्रममन्तरे ॥३-६९-८॥",
  "दृष्ट्वा तु तद् वनं घोरं बहुभीममृगद्विजम् ।\nनानावृक्षसमाकीर्णं सर्वं गहनपादपम् ॥३-६९-९॥",
  "ददृशाते गिरौ तत्र दरीं दशरथात्मजौ ।\nपातालसमगम्भीरां तमसा नित्यसंवृताम् ॥३-६९-१०॥",
  "आसाद्य च नरव्याघ्रौ दर्यास्तस्याविदूरतः ।\nददर्शतुर्महारूपां राक्षसीं विकृताननाम् ॥३-६९-११॥",
  "भयदामल्पसत्त्वानां बीभत्सां रौद्रदर्शनाम् ।\nलम्बोदरीं तीक्ष्णदंष्ट्रां करालीं परुषत्वचम् ॥३-६९-१२॥",
  "भक्षयन्तीं मृगान् भीमान् विकटां मुक्तमूर्धजाम् ।\nअवैक्षतां तु तौ तत्र भ्रातरौ रामलक्ष्मणौ ॥३-६९-१३॥",
  "सा समासाद्य तौ वीरौ व्रजन्तं भ्रातुरग्रतः ।\nएहि रंस्यावहेत्युक्त्वा समालम्भत लक्ष्मणम् ॥३-६९-१४॥",
  "उवाच चैनं वचनं सौमित्रिमुपगुह्य च ।\nअहं त्वयोमुखी नाम लाभस्ते त्वमसि प्रियः ॥३-६९-१५॥",
  "नाथ पर्वतदुर्गेषु नदीनां पुलिनेषु च ।\nआयुश्चिरमिदं वीर त्वं मया सह रंस्यसे ॥३-६९-१६॥",
  "एवमुक्तस्तु कुपितः खड्गमुद्धृत्य लक्ष्मणः ।\nकर्णनासस्तनं तस्या निचकर्तारिसूदनः ॥३-६९-१७॥",
  "कर्णनासे निकृत्ते तु विस्वरं विननाद सा ।\nयथागतं प्रदुद्राव राक्षसी घोरदर्शना ॥३-६९-१८॥",
  "तस्यां गतायां गहनं व्रजन्तौ वनमोजसा ।\nआसेदतुरमित्रघ्नौ भ्रातरौ रामलक्ष्मणौ ॥३-६९-१९॥",
  "लक्ष्मणस्तु महातेजाः सत्त्ववाञ्छीलवाञ्छुचिः ।\nअब्रवीत् प्राञ्जलिर्वाक्यं भ्रातरं दीप्ततेजसम् ॥३-६९-२०॥",
  "स्पन्दते मे दृढं बाहुरुद्विग्नमिव मे मनः ।\nप्रायशश्चाप्यनिष्टानि निमित्तान्युपलक्षये ॥३-६९-२१॥",
  "तस्मात् सज्जीभवार्य त्वं कुरुष्व वचनं मम ।\nममैव हि निमित्तानि सद्यः शंसन्ति सम्भ्रमम् ॥३-६९-२२॥",
  "एष वञ्जुलको नाम पक्षी परमदारुणः ।\nआवयोर्विजयं युद्धे शंसन्निव विनर्दति ॥३-६९-२३॥",
  "तयोरन्वेषतोरेवं सर्वं तद् वनमोजसा ।\nसंजज्ञे विपुलः शब्दः प्रभञ्जन्निव तद् वनम् ॥३-६९-२४॥",
  "संवेष्टितमिवात्यर्थं गहनं मातरिश्वना ।\nवनस्य तस्य शब्दोऽभूद् वनमापूरयन्निव ॥३-६९-२५॥",
  "तं शब्दं कांक्षमाणस्तु रामः खड्गी सहानुजः ।\nददर्श सुमहाकायं राक्षसं विपुलोरसम् ॥३-६९-२६॥",
  "आसेदतुश्च तद्रक्षस्तावुभौ प्रमुखे स्थितम् ।\nविवृद्धमशिरोग्रीवं कबन्धमुदरेमुखम् ॥३-६९-२७॥",
  "रोमभिर्निशितैस्तीक्ष्णैर्महागिरिमिवोच्छ्रितम् ।\nनीलमेघनिभं रौद्रं मेघस्तनितनिःस्वनम् ॥३-६९-२८॥",
  "अग्निज्वालानिकाशेन ललाटस्थेन दीप्यता ।\nमहापक्षेण पिङ्गेन विपुलेनायतेन च ॥३-६९-२९॥",
  "एकेनोरसि घोरेण नयनेन सुदर्शिना ।\nमहादंष्ट्रोपपन्नं तं लेलिहानं महामुखम् ॥३-६९-३०॥",
  "भक्षयन्तं महाघोरानृक्षसिंहमृगद्विजान् ।\nघोरौ भुजौ विकुर्वाणमुभौ योजनमायतौ ॥३-६९-३१॥",
  "कराभ्यां विविधान् गृह्य ऋक्षान् पक्षिगणान् मृगान् ।\nआकर्षन्तं विकर्षन्तमनेकान् मृगयूथपान् ॥३-६९-३२॥",
  "स्थितमावृत्य पन्थानं तयोर्भ्रात्रोः प्रपन्नयोः ।\nअथ तं समतिक्रम्य क्रोशमात्रं ददर्शतुः ॥३-६९-३३॥",
  "महान्तं दारुणं भीमं कबन्धं भुजसंवृतम् ।\nकबन्धमिव संस्थानादतिघोरप्रदर्शनम् ॥३-६९-३४॥",
  "स महाबाहुरत्यर्थं प्रसार्य विपुलौ भुजौ ।\nजग्राह सहितावेव राघवौ पीडयन् बलात् ॥३-६९-३५॥",
  "खड्गिनौ दृढधन्वानौ तिग्मतेजौ महाभुजौ ।\nभ्रातरौ विवशं प्राप्तौ कृष्यमाणौ महाबलौ ॥३-६९-३६॥",
  "तत्र धैर्याच्च शूरस्तु राघवो नैव विव्यथे ।\nबाल्यादनाश्रयाच्चैव लक्ष्मणस्त्वभिविव्यथे ॥३-६९-३७॥",
  "उवाच च विषण्णः सन् राघवं राघवानुजः ।\nपश्य मां विवशं वीर राक्षसस्य वशंगतम् ॥३-६९-३८॥",
  "मयैकेन तु निर्युक्तः परिमुच्यस्व राघव ।\nमां हि भूतबलिं दत्त्वा पलायस्व यथासुखम् ॥३-६९-३९॥",
  "अधिगन्तासि वैदेहीमचिरेणेति मे मतिः ।\nप्रतिलभ्य च काकुत्स्थ पितृपैतामहीं महीम् ॥३-६९-४०॥",
  "तत्र मां राम राज्यस्थः स्मर्तुमर्हसि सर्वदा ।\nलक्ष्मणेनैवमुक्तस्तु रामः सौमित्रिमब्रवीत् ॥३-६९-४१॥",
  "मा स्म त्रासं वृथा वीर नहि त्वादृग् विषीदति ।\nएतस्मिन्नन्तरे क्रूरो भ्रातरौ रामलक्ष्मणौ ॥३-६९-४२॥",
  "तावुवाच महाबाहुः कबन्धो दानवोत्तमः ।\nकौ युवां वृषभस्कन्धौ महाखड्गधनुर्धरौ ॥३-६९-४३॥",
  "घोरं देशमिमं प्राप्तौ दैवेन मम चाक्षुषौ ।\nवदतं कार्यमिह वां किमर्थं चागतौ युवाम् ॥३-६९-४४॥",
  "इमं देशमनुप्राप्तौ क्षुधार्तस्येह तिष्ठतः ।\nसबाणचापखड्गौ च तीक्ष्णशृङ्गाविवर्षभौ ॥३-६९-४५॥",
  "मां तूर्णमनुसम्प्राप्तौ दुर्लभं जीवितं हि वाम् ।\nतस्य तद् वचनं श्रुत्वा कबन्धस्य दुरात्मनः ॥३-६९-४६॥",
  "उवाच लक्ष्मणं रामो मुखेन परिशुष्यता ।\nकृच्छ्रात् कृच्छ्रतरं प्राप्य दारुणं सत्यविक्रम ॥३-६९-४७॥",
  "व्यसनं जीवितान्ताय प्राप्तमप्राप्य तां प्रियाम् ।\nकालस्य सुमहद् वीर्यं सर्वभूतेषु लक्ष्मण ॥३-६९-४८॥",
  "त्वां च मां च नरव्याघ्र व्यसनैः पश्य मोहितौ ।\nनहि भारोऽस्ति दैवस्य सर्वभूतेषु लक्ष्मण ॥३-६९-४९॥",
  "शूराश्च बलवन्तश्च कृतास्त्राश्च रणाजिरे ।\nकालाभिपन्नाः सीदन्ति यथा वालुकसेतवः ॥३-६९-५०॥",
  "इति ब्रुवाणो दृढसत्यविक्रमोमहायशा दाशरथिः प्रतापवान् ।\nअवेक्ष्य सौमित्रिमुदग्रविक्रमःस्थिरां तदा स्वां मतिमात्मनाकरोत् ॥३-६९-५१॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे एकोनसप्ततितमः सर्गः ॥३-६९॥"
]