[
  "अथ श्रीमद्वाल्मीकीयरामायणे अरण्यकाण्डे जटायुरभियोगः नाम पञ्चाशः सर्गः ॥३-५०॥",
  "तं शब्दमवसुप्तस्तु जटायुरथ शुश्रुवे ।\nनिरैक्षद् रावणं क्षिप्रं वैदेहीं च ददर्श सः ॥३-५०-१॥",
  "ततः पर्वतशृङ्गाभस्तीक्ष्णतुण्डः खगोत्तमः ।\nवनस्पतिगतः श्रीमान् व्याजहार शुभां गिरम् ॥३-५०-२॥",
  "दशग्रीव स्थितो धर्मे पुराणे सत्यसंश्रयः ।\nभ्रातस्त्वं निन्दितं कर्म कर्तुं नार्हसि साम्प्रतम् ॥३-५०-३॥",
  "जटायुर्नाम नाम्नाहं गृध्रराजो महाबलः ।\nराजा सर्वस्य लोकस्य महेन्द्रवरुणोपमः ॥३-५०-४॥",
  "लोकानां च हिते युक्तो रामो दशरथात्मजः ।\nतस्यैषा लोकनाथस्य धर्मपत्नी यशस्विनी ॥३-५०-५॥",
  "सीता नाम वरारोहा यां त्वं हर्तुमिहेच्छसि ।\nकथं राजा स्थितो धर्मे परदारान् परामृशेत् ॥३-५०-६॥",
  "रक्षणीया विशेषेण राजदारा महाबल ।\nनिवर्तय गतिं नीचां परदाराभिमर्शनात् ॥३-५०-७॥",
  "न तत् समाचरेद् धीरो यत् परोऽस्य विगर्हयेत् ।\nयथाऽऽत्मनस्तथान्येषां दारा रक्ष्या विमर्शनात् ॥३-५०-८॥",
  "अर्थं वा यदि वा कामं शिष्टाः शास्त्रेष्वनागतम् ।\nव्यवस्यन्त्यनुराजानं धर्मं पौलस्त्यनन्दन ॥३-५०-९॥",
  "राजा धर्मश्च कामश्च द्रव्याणां चोत्तमो निधिः ।\nधर्मः शुभं वा पापं वा राजमूलं प्रवर्तते ॥३-५०-१०॥",
  "पापस्वभावश्चपलः कथं त्वं रक्षसां वर ।\nऐश्वर्यमभिसम्प्राप्तो विमानमिव दुष्कृती ॥३-५०-११॥",
  "कामस्वभावो यःसोऽसौ न शक्यस्तं प्रमार्जितुम् ।\nनहि दुष्टात्मनामार्यमावसत्यालये चिरम् ॥३-५०-१२॥",
  "विषये वा पुरे वा ते यदा रामो महाबलः ।\nनापराध्यति धर्मात्मा कथं तस्यापराध्यसि ॥३-५०-१३॥",
  "यदि शूर्पणखाहेतोर्जनस्थानगतः खरः ।\nअतिवृत्तो हतः पूर्वं रामेणाक्लिष्टकर्मणा ॥३-५०-१४॥",
  "अत्र ब्रूहि यथातत्त्वं को रामस्य व्यतिक्रमः ।\nयस्य त्वं लोकनाथस्य हृत्वा भार्यां गमिष्यसि ॥३-५०-१५॥",
  "क्षिप्रं विसृज वैदेहीं मा त्वा घोरेण चक्षुषा ।\nदहेद् दहनभूतेन वृत्रमिन्द्राशनिर्यथा ॥३-५०-१६॥",
  "सर्पमाशीविषं बद्ध्वा वस्त्रान्ते नावबुध्यसे ।\nग्रीवायां प्रतिमुक्तं च कालपाशं न पश्यसि ॥३-५०-१७॥",
  "स भारः सौम्य भर्तव्यो यो नरं नावसादयेत् ।\nतदन्नमपि भोक्तव्यं जीर्यते यदनामयम् ॥३-५०-१८॥",
  "यत् कृत्वा न भवेद् धर्मो न कीर्तिर्न यशो ध्रुवम् ।\nशरीरस्य भवेत् खेदः कस्तत् कर्म समाचरेत् ॥३-५०-१९॥",
  "षष्टिवर्षसहस्राणि जातस्य मम रावण ।\nपितृपैतामहं राज्यं यथावदनुतिष्ठतः ॥३-५०-२०॥",
  "वृद्धोऽहं त्वं युवा धन्वी सरथः कवची शरी ।\nन चाप्यादाय कुशली वैदेहीं मे गमिष्यसि ॥३-५०-२१॥",
  "न शक्तस्त्वं बलाद्धर्तुं वैदेहीं मम पश्यतः ।\nहेतुभिर्न्यायसंयुक्तैर्ध्रुवां वेदश्रुतीमिव ॥३-५०-२२॥",
  "युध्यस्व यदि शूरोऽसि मुहूर्तं तिष्ठ रावण ।\nशयिष्यसे हतो भूमौ यथा पूर्वं खरस्तथा ॥३-५०-२३॥",
  "असकृत्संयुगे येन निहता दैत्यदानवाः ।\nन चिराच्चीरवासास्त्वां रामो युधि वधिष्यति ॥३-५०-२४॥",
  "किं नु शक्यं मया कर्तुं गतौ दूरं नृपात्मजौ ।\nक्षिप्रं त्वं नश्यसे नीच तयोर्भीतो न संशयः ॥३-५०-२५॥",
  "नहि मे जीवमानस्य नयिष्यसि शुभामिमाम् ।\nसीतां कमलपत्राक्षीं रामस्य महिषीं प्रियाम् ॥३-५०-२६॥",
  "अवश्यं तु मया कार्यं प्रियं तस्य महात्मनः ।\nजीवितेनापि रामस्य तथा दशरथस्य च ॥३-५०-२७॥",
  "तिष्ठ तिष्ठ दशग्रीव मुहूर्तं पश्य रावण ।\nवृन्तादिव फलं त्वां तु पातयेयं रथोत्तमात् ।\nयुद्धातिथ्यं प्रदास्यामि यथाप्राणं निशाचर ॥३-५०-२८॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे जटायुरभियोगः नाम पञ्चाशः सर्गः ॥३-५०॥"
]