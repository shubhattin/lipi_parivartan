[
  "श्रीमद्वाल्मीकीयरामायणे अरण्यकाण्डे पञ्चवटीगमनम् नाम त्रयोदशः सर्गः ॥३-१३॥",
  "राम प्रीतोऽस्मि भद्रं ते परितुष्टोऽस्मि लक्ष्मण ।\nअभिवादयितुं यन्मां प्राप्तौ स्थः सह सीतया ॥३-१३-१॥",
  "अध्वश्रमेण वां खेदो बाधते प्रचुरश्रमः ।\nव्यक्तमुत्कण्ठते वापि मैथिली जनकात्मजा ॥३-१३-२॥",
  "एषा च सुकुमारी च खेदैश्च न विमानिता ।\nप्राज्यदोषं वनं प्राप्ता भर्तृस्नेहप्रचोदिता ॥३-१३-३॥",
  "यथैषा रमते राम इह सीता तथा कुरु ।\nदुष्करं कृतवत्येषा वने त्वामभिगच्छती ॥३-१३-४॥",
  "एषा हि प्रकृतिः स्त्रीणामासृष्टे रघुनन्दन ।\nसमस्थमनुरज्यन्ते विषमस्थं त्यजन्ति च ॥३-१३-५॥",
  "शतह्रदानां लोलत्वं शस्त्राणां तीक्ष्णतां तथा ।\nगरुडानिलयोः शैघ्र्यमनुगच्छन्ति योषितः ॥३-१३-६॥",
  "इयं तु भवतो भार्या दोषैरेतैर्विवर्जिता ।\nश्लाघ्या च व्यपदेश्या च यथा देवीष्वरुन्धती ॥३-१३-७॥",
  "अलंकृतोऽयं देशश्च यत्र सौमित्रिणा सह ।\nवैदेह्या चानया राम वत्स्यसि त्वमरिंदम ॥३-१३-८॥",
  "एवमुक्तस्तु मुनिना राघवः संयताञ्जलिः ।\nउवाच प्रश्रितं वाक्यमृषिं दीप्तमिवानलम् ॥३-१३-९॥",
  "धन्योऽस्म्यनुगृहीतोऽस्मि यस्य मे मुनिपुंगवः ।\nगुणैः सभ्रातृभार्यस्य गुरुर्नः परितुष्यति ॥३-१३-१०॥",
  "किं तु व्यादिश मे देशं सोदकं बहुकाननम् ।\nयत्राश्रमपदं कृत्वा वसेयं निरतः सुखम् ॥३-१३-११॥",
  "ततोऽब्रवीन्मुनिश्रेष्ठः श्रुत्वा रामस्य भाषितम् ।\nध्यात्वा मुहूर्तं धर्मात्मा ततोवाच वचः शुभम् ॥३-१३-१२॥",
  "इतो द्वियोजने तात बहुमूलफलोदकः ।\nदेशो बहुमृगः श्रीमान् पञ्चवट्यभिविश्रुतः ॥३-१३-१३॥",
  "तत्र गत्वाऽऽश्रमपदं कृत्वा सौमित्रिणा सह ।\nरमस्व त्वं पितुर्वाक्यं यथोक्तमनुपालयन् ॥३-१३-१४॥",
  "विदितो ह्येष वृत्तान्तो मम सर्वस्तवानघ ।\nतपसश्च प्रभावेण स्नेहाद् दशरथस्य च ॥३-१३-१५॥",
  "हृदयस्थं च ते च्छन्दो विज्ञातं तपसा मया ।\nइह वासं प्रतिज्ञाय मया सह तपोवने ॥३-१३-१६॥",
  "अतश्च त्वामहं ब्रूमि गच्छ पञ्चवटीमिति ।\nस हि रम्यो वनोद्देशो मैथिली तत्र रंस्यते ॥३-१३-१७॥",
  "स देशः श्लाघनीयश्च नातिदूरे च राघव ।\nगोदावर्याः समीपे च मैथिली तत्र रंस्यते ॥३-१३-१८॥",
  "प्राज्यमूलफलैश्चैव नानाद्विजगणैर्युतः ।\nविविक्तश्च महाबाहो पुण्यो रम्यस्तथैव च ॥३-१३-१९॥",
  "भवानपि सदाचारः शक्तश्च परिरक्षणे ।\nअपि चात्र वसन् राम तापसान् पालयिष्यसि ॥३-१३-२०॥",
  "एतदालक्ष्यते वीर मधूकानां महावनम् ।\nउत्तरेणास्य गन्तव्यं न्यग्रोधमपि गच्छता ॥३-१३-२१॥",
  "ततः स्थलमुपारुह्य पर्वतस्याविदूरतः ।\nख्यातः पञ्चवटीत्येव नित्यपुष्पितकाननः ॥३-१३-२२॥",
  "अगस्त्येनैवमुक्तस्तु रामः सौमित्रिणा सह ।\nसत्कृत्यामन्त्रयामास तमृषिं सत्यवादिनम् ॥३-१३-२३॥",
  "तौ तु तेनाभ्यनुज्ञातौ कृतपादाभिवन्दनौ ।\nतमाश्रमं पञ्चवटीं जग्मतुः सह सीतया ॥३-१३-२४॥",
  "गृहीतचापौ तु नराधिपात्मजौविषक्ततूणी समरेष्वकातरौ ।\nयथोपदिष्टेन पथा महर्षिणाप्रजग्मतुः पञ्चवटीं समाहितौ ॥३-१३-२५॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे त्रयोदशः सर्गः ॥३-१३॥"
]