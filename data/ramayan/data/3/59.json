[
  "श्रीमद्वाल्मीकीयरामायणे अरण्यकाण्डे लक्ष्मणागमनविगर्हणम् नाम एकोनषष्ठितमः सर्गः ॥३-५९॥",
  "अथाश्रमादुपावृत्तमन्तरा रघुनन्दनः ।\nपरिपप्रच्छ सौमित्रिं रामो दुःखादिदं वचः ॥३-५९-१॥",
  "तमुवाच किमर्थं त्वमागतोऽपास्य मैथिलीम् ।\nयदा सा तव विश्वासाद् वने विरहिता मया ॥३-५९-२॥",
  "दृष्ट्वैवाभ्यागतं त्वां मे मैथिलीं त्यज्य लक्ष्मण ।\nशङ्कमानं महत् पापं यत्सत्यं व्यथितं मनः ॥३-५९-३॥",
  "स्फुरते नयनं सव्यं बाहुश्च हृदयं च मे ।\nदृष्ट्वा लक्ष्मण दूरे त्वां सीताविरहितं पथि ॥३-५९-४॥",
  "एवमुक्तस्तु सौमित्रिर्लक्ष्मणः शुभलक्षणः ।\nभूयो दुःखसमाविष्टो दुःखितं राममब्रवीत् ॥३-५९-५॥",
  "न स्वयं कामकारेण तां त्यक्त्वाहमिहागतः ।\nप्रचोदितस्तयैवोग्रैस्त्वत्सकाशमिहागतः ॥३-५९-६॥",
  "आर्येणेव परिक्रुष्टं लक्ष्मणेति सुविस्वरम् ।\nपरित्राहीति यद्वाक्यं मैथिल्यास्तच्छ्रुतिं गतम् ॥३-५९-७॥",
  "सा तमार्तस्वरं श्रुत्वा तव स्नेहेन मैथिली ।\nगच्छ गच्छेति मामाशु रुदती भयविक्लवा ॥३-५९-८॥",
  "प्रचोद्यमानेन मया गच्छेति बहुशस्तया ।\nप्रत्युक्ता मैथिली वाक्यमिदं तत् प्रत्ययान्वितम् ॥३-५९-९॥",
  "न तत् पश्याम्यहं रक्षो यदस्य भयमावहेत् ।\nनिर्वृता भव नास्त्येतत् केनाप्येतदुदाहृतम् ॥३-५९-१०॥",
  "विगर्हितं च नीचं च कथमार्योऽभिधास्यति ।\nत्राहीति वचनं सीते यस्त्रायेत् त्रिदशानपि ॥३-५९-११॥",
  "किंनिमित्तं तु केनापि भ्रातुरालम्ब्य मे स्वरम् ।\nविस्वरं व्याहृतं वाक्यं लक्ष्मण त्राहि मामिति ॥३-५९-१२॥",
  "राक्षसेनेरितं वाक्यं त्रासात् त्राहीति शोभने ।\nन भवत्या व्यथा कार्या कुनारीजनसेविता ॥३-५९-१३॥",
  "अलं विक्लवतां गन्तुं स्वस्था भव निरुत्सुका ।\nन चास्ति त्रिषु लोकेषु पुमान् यो राघवं रणे ॥३-५९-१४॥",
  "जातो वा जायमानो वा संयुगे यः पराजयेत् ।\nअजेयो राघवो युद्धे देवैः शक्रपुरोगमैः ॥३-५९-१५॥",
  "एवमुक्ता तु वैदेही परिमोहितचेतना ।\nउवाचाश्रूणि मुञ्चन्ती दारुणं मामिदं वचः ॥३-५९-१६॥",
  "भावो मयि तवात्यर्थं पाप एव निवेशितः ।\nविनष्टे भ्रातरि प्राप्तुं न च त्वं मामवाप्स्यसे ॥३-५९-१७॥",
  "संकेताद् भरतेन त्वं रामं समनुगच्छसि ।\nक्रोशन्तं हि यथात्यर्थं नैनमभ्यवपद्यसे ॥३-५९-१८॥",
  "रिपुः प्रच्छन्नचारी त्वं मदर्थमनुगच्छसि ।\nराघवस्यान्तरं प्रेप्सुस्तथैनं नाभिपद्यसे ॥३-५९-१९॥",
  "एवमुक्तस्तु वैदेह्या संरब्धो रक्तलोचनः ।\nक्रोधात् प्रस्फुरमाणोष्ठ आश्रमादभिनिर्गतः ॥३-५९-२०॥",
  "एवं ब्रुवाणं सौमित्रिं रामः संतापमोहितः ।\nअब्रवीद् दुष्कृतं सौम्य तां विना त्वमिहागतः ॥३-५९-२१॥",
  "जानन्नपि समर्थं मां रक्षसामपवारणे ।\nअनेन क्रोधवाक्येन मैथिल्या निर्गतो भवान् ॥३-५९-२२॥",
  "नहि ते परितुष्यामि त्यक्त्वा यदसि मैथिलीम् ।\nक्रुद्धायाः परुषं श्रुत्वा स्त्रिया यत् त्वमिहागतः ॥३-५९-२३॥",
  "सर्वथा त्वपनीतं ते सीतया यत् प्रचोदितः ।\nक्रोधस्य वशमागम्य नाकरोः शासनं मम ॥३-५९-२४॥",
  "असौ हि राक्षसः शेते शरेणाभिहतो मया ।\nमृगरूपेण येनाहमाश्रमादपवाहितः ॥३-५९-२५॥",
  "विकृष्य चापं परिधाय सायकं सलीलबाणेन च ताडितो मया ।\nमार्गीं तनुं त्यज्य च विक्लवस्वरो बभूव केयूरधरः स राक्षसः ॥३-५९-२६॥",
  "शराहतेनैव तदार्तया गिरा स्वरं ममालम्ब्य सुदूरसुश्रवम् ।\nउदाहृतं तद् वचनं सुदारुणं त्वमागतो येन विहाय मैथिलीम् ॥३-५९-२७॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे एकोनषष्ठितमः सर्गः ॥३-५९॥"
]