[
  "श्रीमद्वाल्मीकीयरामायणे अरण्यकाण्डे अनिमित्तदर्शनम् नाम अष्टपञ्चाशः सर्गः ॥३-५८॥",
  "स दृष्ट्वा लक्ष्मणं दीनं शून्यं दशरथात्मजः ।\nपर्यपृच्छत धर्मात्मा वैदेहीमागतं विना ॥३-५८-१॥",
  "प्रस्थितं दण्डकारण्यं या मामनुजगाम ह ।\nक्व सा लक्ष्मण वैदेही यां हित्वा त्वमिहागतः ॥३-५८-२॥",
  "राज्यभ्रष्टस्य दीनस्य दण्डकान् परिधावतः ।\nक्व सा दुःखसहाया मे वैदेही तनुमध्यमा ॥३-५८-३॥",
  "यां विना नोत्सहे वीर मुहूर्तमपि जीवितुम् ।\nक्व सा प्राणसहाया मे सीता सुरसुतोपमा ॥३-५८-४॥",
  "पतित्वममराणां हि पृथिव्याश्चापि लक्ष्मण ।\nविना तां तपनीयाभां नेच्छेयं जनकात्मजाम् ॥३-५८-५॥",
  "कच्चिज्जीवति वैदेही प्राणैः प्रियतरा मम ।\nकच्चित् प्रव्राजनं वीर न मे मिथ्या भविष्यति ॥३-५८-६॥",
  "सीतानिमित्तं सौमित्रे मृते मयि गते त्वयि ।\nकच्चित् सकामा कैकेयी सुखिता सा भविष्यति ॥३-५८-७॥",
  "सपुत्रराज्यां सिद्धार्थां मृतपुत्रा तपस्विनी ।\nउपस्थास्यति कौसल्या कच्चित् सौम्येन कैकयीम् ॥३-५८-८॥",
  "यदि जीवति वैदेही गमिष्याम्याश्रमं पुनः ।\nसंवृत्ता यदि वृत्ता सा प्राणांस्त्यक्ष्यामि लक्ष्मण ॥३-५८-९॥",
  "यदि मामाश्रमगतं वैदेही नाभिभाषते ।\nपुरः प्रहसिता सीता विनशिष्यामि लक्ष्मण ॥३-५८-१०॥",
  "ब्रूहि लक्ष्मण वैदेही यदि जीवति वा न वा ।\nत्वयि प्रमत्ते रक्षोभिर्भक्षिता वा तपस्विनी ॥३-५८-११॥",
  "सुकुमारी च बाला च नित्यं चादुःखभागिनी ।\nमद्वियोगेन वैदेही व्यक्तं शोचति दुर्मनाः ॥३-५८-१२॥",
  "सर्वथा रक्षसा तेन जिह्मेन सुदुरात्मना ।\nवदता लक्ष्मणेत्युच्चैस्तवापि जनितं भयम् ॥३-५८-१३॥",
  "श्रुतश्च मन्ये वैदेह्या स स्वरः सदृशो मम ।\nत्रस्तया प्रेषितस्त्वं च द्रष्टुं मां शीघ्रमागतः ॥३-५८-१४॥",
  "सर्वथा तु कृतं कष्टं सीतामुत्सृजता वने ।\nप्रतिकर्तुं नृशंसानां रक्षसां दत्तमन्तरम् ॥३-५८-१५॥",
  "दुःखिताः खरघातेन राक्षसाः पिशिताशनाः ।\nतैः सीता निहता घोरैर्भविष्यति न संशयः ॥३-५८-१६॥",
  "अहोऽस्मि व्यसने मग्नः सर्वथा रिपुनाशन ।\nकिं त्विदानीं करिष्यामि शङ्के प्राप्तव्यमीदृशम् ॥३-५८-१७॥",
  "इति सीतां वरारोहां चिन्तयन्नेव राघवः ।\nआजगाम जनस्थानं त्वरया सहलक्ष्मणः ॥३-५८-१८॥",
  "विगर्हमाणोऽनुजमार्तरूपंक्षुधाश्रमेणैव पिपासया च ।\nविनिःश्वसन् शुष्कमुखो विषण्णःप्रतिश्रयं प्राप्य समीक्ष्य शून्यम् ॥३-५८-१९॥",
  "स्वमाश्रमं स प्रविगाह्य वीरोविहारदेशाननुसृत्य कांश्चित् ।\nएतत्तदित्येव निवासभूमौप्रहृष्टरोमा व्यथितो बभूव ॥३-५८-२०॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे अष्टपञ्चाशः सर्गः ॥३-५८॥"
]