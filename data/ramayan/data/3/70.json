[
  "श्रीमद्वाल्मीकीयरामायणे अरण्यकाण्डे कबन्धबाहुच्छेदः नाम सप्ततितमः सर्गः ॥३-७०॥",
  "तौ तु तत्र स्थितौ दृष्ट्वा भ्रातरौ रामलक्ष्मणौ ।\nबाहुपाशपरिक्षिप्तौ कबन्धो वाक्यमब्रवीत् ॥३-७०-१॥",
  "तिष्ठतः किं नु मां दृष्ट्वा क्षुधार्तं क्षत्रियर्षभौ ।\nआहारार्थं तु संदिष्टौ दैवेन हतचेतनौ ॥३-७०-२॥",
  "तच्छ्रुत्वा लक्ष्मणो वाक्यं प्राप्तकालं हितं तदा ।\nउवाचार्तिसमापन्नो विक्रमे कृतनिश्चयः ॥३-७०-३॥",
  "त्वां च मां च पुरा तूर्णमादत्ते राक्षसाधमः ।\nतस्मादसिभ्यामस्याशु बाहू छिन्दावहे गुरू ॥३-७०-४॥",
  "भीषणोऽयं महाकायो राक्षसा भुजविक्रमः ।\nलोकं ह्यतिजितं कृत्वा ह्यावां हन्तुमिहेच्छति ॥३-७०-५॥",
  "निश्चेष्टानां वधो राजन् कुत्सितो जगतीपतेः ।\nक्रतुमध्योपनीतानां पशूनामिव राघव ॥३-७०-६॥",
  "एतत् संजल्पितं श्रुत्वा तयोः क्रुद्धस्तु राक्षसः ।\nविदार्यास्यं ततो रौद्रं तौ भक्षयितुमारभत् ॥३-७०-७॥",
  "ततस्तौ देशकालज्ञौ खड्गाभ्यामेव राघवौ ।\nअच्छिन्दन्तां सुसंहृष्टौ बाहू तस्यांसदेशतः ॥३-७०-८॥",
  "दक्षिणो दक्षिणं बाहुमसक्तमसिना ततः ।\nचिच्छेद रामो वेगेन सव्यं वीरस्तु लक्ष्मणः ॥३-७०-९॥",
  "स पपात महाबाहुश्छिन्नबाहुर्महास्वनः ।\nखं च गां च दिशश्चैव नादयञ्जलदो यथा ॥३-७०-१०॥",
  "स निकृत्तौ भुजौ दृष्ट्वा शोणितौघपरिप्लुतः ।\nदीनः पप्रच्छ तौ वीरौ कौ युवामिति दानवः ॥३-७०-११॥",
  "इति तस्य ब्रुवाणस्य लक्ष्मणः शुभलक्षणः ।\nशशंस तस्य काकुस्त्थं कबन्धस्य महाबलः ॥३-७०-१२॥",
  "अयमिक्ष्वाकुदायादो रामो नाम जनैः श्रुतः ।\nतस्यैवावरजं विद्धि भ्रातरं मां च लक्ष्मणम् ॥३-७०-१३॥",
  "मात्रा प्रतिहते राज्ये रामः प्रव्राजितो वनम् ।\nमया सह चरत्येष भार्यया च महद् वनम् ॥३-७०-१४॥",
  "अस्य देवप्रभावस्य वसतो विजने वने ।\nरक्षसापहृता भार्या यामिच्छन्ताविहागतौ ॥३-७०-१५॥",
  "त्वं तु को वा किमर्थं वा कबन्धसदृशो वने ।\nआस्येनोरसि दीप्तेन भग्नजङ्घो विचेष्टसे ॥३-७०-१६॥",
  "एवमुक्तः कबन्धस्तु लक्ष्मणेनोत्तरं वचः ।\nउवाच वचनं प्रीतस्तदिन्द्रवचनं स्मरन् ॥३-७०-१७॥",
  "स्वागतं वां नरव्याघ्रौ दिष्ट्या पश्यामि वामहम् ।\nदिष्ट्या चेमौ निकृत्तौ मे युवाभ्यां बाहुबन्धनौ ॥३-७०-१८॥",
  "विरूपं यच्च मे रूपं प्राप्तं ह्यविनयाद् यथा ।\nतन्मे शृणु नरव्याघ्र तत्त्वतः शंसतस्तव ॥३-७०-१९॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे सप्ततितमः सर्गः ॥३-७०॥"
]