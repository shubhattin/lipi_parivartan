[
  "श्रीमद्वाल्मीकीयरामायणे अरण्यकाण्डे शूर्पनखाभावाविष्करणम् नाम सप्तदशः सर्गः ॥३-१७॥",
  "कृताभिषेको रामस्तु सीता सौमित्रिरेव च ।\nतस्माद् गोदावरीतीरात् ततो जग्मुः स्वमाश्रमम् ॥३-१७-१॥",
  "आश्रमं तमुपागम्य राघवः सहलक्ष्मणः ।\nकृत्वा पौर्वाह्णिकं कर्म पर्णशालामुपागमत् ॥३-१७-२॥",
  "उवास सुखितस्तत्र पूज्यमानो महर्षिभिः ।\nस रामः पर्णशालायामासीनः सह सीतया ॥३-१७-३॥",
  "विरराज महाबाहुश्चित्रया चन्द्रमा इव ।\nलक्ष्मणेन सह भ्रात्रा चकार विविधाः कथाः ॥३-१७-४॥",
  "तदासीनस्य रामस्य कथासंसक्तचेतसः ।\nतं देशं राक्षसी काचिदाजगाम यदृच्छया ॥३-१७-५॥",
  "सा तु शूर्पणखा नाम दशग्रीवस्य रक्षसः ।\nभगिनी राममासाद्य ददर्श त्रिदशोपमम् ॥३-१७-६॥",
  "दीप्तास्यं च महाबाहुं पद्मपत्रायतेक्षणम् ।\nगजविक्रान्तगमनं जटामण्डलधारिणम् ॥३-१७-७॥",
  "सुकुमारं महासत्त्वं पार्थिवव्यञ्जनान्वितम् ।\nराममिन्दीवरश्यामं कंदर्पसदृशप्रभम् ॥३-१७-८॥",
  "बभूवेन्द्रोपमं दृष्ट्वा राक्षसी काममोहिता ।\nसुमुखं दुर्मुखी रामं वृत्तमध्यं महोदरी ॥३-१७-९॥",
  "विशालाक्षं विरूपाक्षी सुकेशं ताम्रमूर्धजा ।\nप्रियरूपं विरूपा सा सुस्वरं भैरवस्वना ॥३-१७-१०॥",
  "तरुणं दारुणा वृद्धा दक्षिणं वामभाषिणी ।\nन्यायवृत्तं सुदुर्वृत्ता प्रियमप्रियदर्शना ॥३-१७-११॥",
  "शरीरजसमाविष्टा राक्षसी राममब्रवीत् ।\nजटी तापसवेषेण सभार्यः शरचापधृक् ॥३-१७-१२॥",
  "आगतस्त्वमिमं देशं कथं राक्षससेवितम् ।\nकिमागमनकृत्यं ते तत्त्वमाख्यातुमर्हसि ॥३-१७-१३॥",
  "एवमुक्तस्तु राक्षस्या शूर्पणख्या परंतपः ।\nऋजुबुद्धितया सर्वमाख्यातुमुपचक्रमे ॥३-१७-१४॥",
  "आसीद् दशरथो नाम राजा त्रिदशविक्रमः ।\nतस्याहमग्रजः पुत्रो रामो नाम जनैः श्रुतः ॥३-१७-१५॥",
  "भ्रातायं लक्ष्मणो नाम यवीयान् मामनुव्रतः ।\nइयं भार्या च वैदेही मम सीतेति विश्रुता ॥३-१७-१६॥",
  "नियोगात् तु नरेन्द्रस्य पितुर्मातुश्च यन्त्रितः ।\nधर्मार्थं धर्मकांक्षी च वनं वस्तुमिहागतः ॥३-१७-१७॥",
  "त्वां तु वेदितुमिच्छामि कस्य त्वं कासि कस्य वा ।\nत्वं हि तावन्मनोज्ञाङ्गी राक्षसी प्रतिभासि मे ॥३-१७-१८॥",
  "इह वा किंनिमित्तं त्वमागता ब्रूहि तत्त्वतः ।\nसाब्रवीद् वचनं श्रुत्वा राक्षसी मदनार्दिता ॥३-१७-१९॥",
  "श्रूयतां राम तत्त्वार्थं वक्ष्यामि वचनं मम ।\nअहं शूर्पणखा नाम राक्षसी कामरूपिणी ॥३-१७-२०॥",
  "अरण्यं विचरामीदमेका सर्वभयंकरा ।\nरावणो नाम मे भ्राता यदि ते श्रोत्रमागतः ॥३-१७-२१॥",
  "वीरो विश्रवसः पुत्रो यदि ते श्रोत्रमागतः ।\nप्रवृद्धनिद्रश्च सदा कुम्भकर्णो महाबलः ॥३-१७-२२॥",
  "विभीषणस्तु धर्मात्मा न तु राक्षसचेष्टितः ।\nप्रख्यातवीर्यौ च रणे भ्रातरौ खरदूषणौ ॥३-१७-२३॥",
  "तानहं समतिक्रान्तां राम त्वापूर्वदर्शनात् ।\nसमुपेतास्मि भावेन भर्तारं पुरुषोत्तमम् ॥३-१७-२४॥",
  "अहं प्रभावसम्पन्ना स्वच्छन्दबलगामिनी ।\nचिराय भव भर्ता मे सीतया किं करिष्यसि ॥३-१७-२५॥",
  "विकृता च विरूपा च न सेयं सदृशी तव ।\nअहमेवानुरूपा ते भार्यारूपेण पश्य माम् ॥३-१७-२६॥",
  "इमां विरूपामसतीं करालां निर्णतोदरीम् ।\nअनेन सह ते भ्रात्रा भक्षयिष्यामि मानुषीम् ॥३-१७-२७॥",
  "ततः पर्वतशृङ्गाणि वनानि विविधानि च ।\nपश्यन् सह मया कामी दण्डकान् विचरिष्यसि ॥३-१७-२८॥",
  "इत्येवमुक्तः काकुत्स्थः प्रहस्य मदिरेक्षणाम् ।\nइदं वचनमारेभे वक्तुं वाक्यविशारदः ॥३-१७-२९॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे सप्तदशः सर्गः ॥३-१७॥"
]