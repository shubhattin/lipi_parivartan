[
  "अथ श्रीमद्वाल्मीकीयरामायणे अरण्यकाण्डे विराधसंरोधः नाम द्वितीयः सर्गः ॥३-२॥",
  "कृतातिथ्योऽथ रामस्तु सूर्यस्योदयनं प्रति ।\nआमन्त्र्य स मुनीन् सर्वान् वनमेवान्वगाहत ॥३-२-१॥",
  "नानामृगगणाकीर्णमृक्षशार्दूलसेवितम् ।\nध्वस्तवृक्षलतागुल्मं दुर्दर्शसलिलाशयम् ॥३-२-२॥",
  "निष्कूजमानशकुनिं झिल्लिकागणनादितम् ।\nलक्ष्मणानुचरो रामो वनमध्यं ददर्श ह ॥३-२-३॥",
  "सीतया सह काकुत्स्थस्तस्मिन् घोरमृगायुते ।\nददर्श गिरिशृङ्गाभं पुरुषादं महास्वनम् ॥३-२-४॥",
  "गभीराक्षं महावक्त्रं विकटं विकटोदरम् ।\nबीभत्सं विषमं दीर्घं विकृतं घोरदर्शनम् ॥३-२-५॥",
  "वसानं चर्म वैयाघ्रं वसार्द्रं रुधिरोक्षितम् ।\nत्रासनं सर्वभूतानां व्यादितास्यमिवान्तकम् ॥३-२-६॥",
  "त्रीन् सिंहांश्चतुरो व्याघ्रान् द्वौ वृकौ पृषतान् दश ।\nसविषाणं वसादिग्धं गजस्य च शिरो महत् ॥३-२-७॥",
  "अवसज्यायसे शूले विनदन्तं महास्वनम् ।\nस रामं लक्ष्मणं चैव सीतां दृष्ट्वा च मैथिलीम् ॥३-२-८॥",
  "अभ्यधावत् सुसंक्रुद्धः प्रजाः काल इवान्तकः स कृत्वा भैरवं नादं चालयन्निव मेदिनीम् ॥३-२-९॥",
  "अङ्केनादाय वैदेहीमपक्रम्य तदाब्रवीत् ।\nयुवां जटाचीरधरौ सभार्यौ क्षीणजीवितौ ॥३-२-१०॥",
  "प्रविष्टौ दण्डकारण्यं शरचापासिपाणिनौ ।\nकथं तापसयोर्वां च वासः प्रमदया सह ॥३-२-११॥",
  "अधर्मचारिणौ पापौ कौ युवां मुनिदूषकौ ।\nअहं वनमिदं दुर्गं विराधो नाम राक्षसः ॥३-२-१२॥",
  "चरामि सायुधो नित्यमृषिमांसानि भक्षयन् ।\nइयं नारी वरारोहा मम भार्या भविष्यति ॥३-२-१३॥",
  "युवयोः पापयोश्चाहं पास्यामि रुधिरं मृधे ।\nतस्यैवं ब्रुवतो दुष्टं विराधस्य दुरात्मनः ॥३-२-१४॥",
  "श्रुत्वा सगर्वितं वाक्यं सम्भ्रान्ता जनकात्मजा ।\nसीता प्रवेपितोद्वेगात् प्रवाते कदली यथा ॥३-२-१५॥",
  "तां दृष्ट्वा राघवः सीतां विराधाङ्कगतां शुभाम् ।\nअब्रवील्लक्ष्मणं वाक्यं मुखेन परिशुष्यता ॥३-२-१६॥",
  "पश्य सौम्य नरेन्द्रस्य जनकस्यात्मसम्भवाम् ।\nमम भार्यां शुभाचारां विराधाङ्के प्रवेशिताम् ॥३-२-१७॥",
  "अत्यन्तसुखसंवृद्धां राजपुत्रीं यशस्विनीम् ।\nयदभिप्रेतमस्मासु प्रियं वरवृतं च यत् ॥३-२-१८॥",
  "कैकेय्यास्तु सुसंवृत्तं क्षिप्रमद्यैव लक्ष्मण ।\nया न तुष्यति राज्येन पुत्रार्थे दीर्घदर्शिनी ॥३-२-१९॥",
  "ययाहं सर्वभूतानां प्रियः प्रस्थापितो वनम् ।\nअद्येदानीं सकामा सा या माता मध्यमा मम ॥३-२-२०॥",
  "परस्पर्शात् तु वैदेह्या न दुःखतरमस्ति मे ।\nपितुर्विनाशात् सौमित्रे स्वराज्य हरणात् तथा ॥३-२-२१॥",
  "इति ब्रुवति काकुत्स्थे बाष्पशोकपरिप्लुतः ।\nअब्रवील्लक्ष्मणः क्रुद्धो रुद्धो नाग इव श्वसन् ॥३-२-२२॥",
  "अनाथ इव भूतानां नाथस्त्वं वासवोपमः ।\nमया प्रेष्येण काकुत्स्थ किमर्थं परितप्यसे ॥३-२-२३॥",
  "शरेण निहतस्याद्य मया क्रुद्धेन रक्षसः ।\nविराधस्य गतासोर्हि मही पास्यति शोणितम् ॥३-२-२४॥",
  "राज्यकामे मम क्रोधो भरते यो बभूव ह ।\nतं विराधे विमोक्ष्यामि वज्री वज्रमिवाचले ॥३-२-२५॥",
  "मम भुजबलवेगवेगितः पततु शरोऽस्य महान् महोरसि ।\nव्यपनयतु तनोश्च जीवितं पततु ततश्च महीं विघूर्णितः ॥३-२-२६॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे विराधसंरोधः नाम द्वितीयः सर्गः ॥३-२॥"
]