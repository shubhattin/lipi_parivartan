[
  "श्रीमद्वाल्मीकीयरामायणे अरण्यकाण्डे सीताहरणोपदेशः नाम चतुस्त्रिंशः सर्गः ॥३-३४॥",
  "ततः शूर्पणखां दृष्ट्वा ब्रुवन्तीं परुषं वचः ।\nअमात्यमध्ये संक्रुद्धः परिपप्रच्छ रावणः ॥३-३४-१॥",
  "कश्च रामः कथंवीर्यः किंरूपः किंपराक्रमः ।\nकिमर्थं दण्डकारण्यं प्रविष्टश्च सुदुस्तरम् ॥३-३४-२॥",
  "आयुधं किं च रामस्य येन ते राक्षसा हताः ।\nखरश्च निहतः संख्ये दूषणस्त्रिशिरास्तथा ॥३-३४-३॥",
  "तत्त्वं ब्रूहि मनोज्ञाङ्गि केन त्वं च विरूपिता ।\nइत्युक्ता राक्षसेन्द्रेण राक्षसी क्रोधमूर्च्छिता ॥३-३४-४॥",
  "ततो रामं यथान्यायमाख्यातुमुपचक्रमे ।\nदीर्घबाहुर्विशालाक्षश्चीरकृष्णाजिनाम्बरः ॥३-३४-५॥",
  "कन्दर्पसमरूपश्च रामो दशरथात्मजः ।\nशक्रचापनिभं चापं विकृष्य कनकाङ्गदम् ॥३-३४-६॥",
  "दीप्तान् क्षिपति नाराचान् सर्पानिव महाविषान् ।\nनाददानं शरान् घोरान् विमुञ्चन्तं महाबलम् ॥३-३४-७॥",
  "न कार्मुकं विकर्षन्तं रामं पश्यामि संयुगे ।\nहन्यमानं तु तत्सैन्यं पश्यामि शरवृष्टिभिः ॥३-३४-८॥",
  "इन्द्रेणेवोत्तमं सस्यमाहतं त्वश्मवृष्टिभिः ।\nरक्षसां भीमवीर्याणां सहस्राणि चतुर्दश ॥३-३४-९॥",
  "निहतानि शरैस्तीक्ष्णैस्तेनैकेन पदातिना ।\nअर्धाधिकमुहूर्तेन खरश्च सहदूषणः ॥३-३४-१०॥",
  "ऋषीणामभयं दत्तं कृतक्षेमाश्च दण्डकाः ॥३-३४-११॥",
  "एका कथंचिन्मुक्ताहं परिभूय महात्मना ।\nस्त्रीवधं शङ्कमानेन रामेण विदितात्मना ॥३-३४-१२॥",
  "भ्राता चास्य महातेजा गुणतस्तुल्यविक्रमः ।\nअनुरक्तश्च भक्तश्च लक्ष्मणो नाम वीर्यवान् ॥३-३४-१३॥",
  "अमर्षी दुर्जयो जेता विक्रान्तो बुद्धिमान् बली ।\nरामस्य दक्षिणो बाहुर्नित्यं प्राणो बहिश्चरः ॥३-३४-१४॥",
  "रामस्य तु विशालाक्षी पूर्णेन्दुसदृशानना ।\nधर्मपत्नी प्रिया नित्यं भर्तुः प्रियहिते रता ॥३-३४-१५॥",
  "सा सुकेशी सुनासोरूः सुरूपा च यशस्विनी ।\nदेवतेव वनस्यास्य राजते श्रीरिवापरा ॥३-३४-१६॥",
  "तप्तकाञ्चनवर्णाभा रक्ततुङ्गनखी शुभा ।\nसीता नाम वरारोहा वैदेही तनुमध्यमा ॥३-३४-१७॥",
  "नैव देवी न गन्धर्वी न यक्षी न च किंनरी ।\nतथारूपा मया नारी दृष्टपूर्वा महीतले ॥३-३४-१८॥",
  "यस्य सीता भवेद् भार्या यं च हृष्टा परिष्वजेत् ।\nअभिजीवेत् स सर्वेषु लोकेष्वपि पुरंदरात् ॥३-३४-१९॥",
  "सा सुशीला वपुःश्लाघ्या रूपेणाप्रतिमा भुवि ।\nतवानुरूपा भार्या सा त्वं च तस्याः पतिर्वरः ॥३-३४-२०॥",
  "तां तु विस्तीर्णजघनां पीनोत्तुङ्गपयोधराम् ।\nभार्यार्थे तु तवानेतुमुद्यताहं वराननाम् ॥३-३४-२१॥",
  "विरूपितास्मि क्रूरेण लक्ष्मणेन महाभुज ।\nतां तु दृष्ट्वाद्य वैदेहीं पूर्णचन्द्रनिभाननाम् ॥३-३४-२२॥",
  "मन्मथस्य शराणां च त्वं विधेयो भविष्यसि ।\nयदि तस्यामभिप्रायो भार्यात्वे तव जायते ।\nशीघ्रमुद्ध्रियतां पादो जयार्थमिह दक्षिणः ॥३-३४-२३॥",
  "रोचते यदि ते वाक्यं ममैतद् राक्षसेश्वर ।\nक्रियतां निर्विशङ्केन वचनं मम रावण ॥३-३४-२४॥",
  "विज्ञायैषामशक्तिं च क्रियतां च महाबल ।\nसीता तवानवद्याङ्गी भार्यात्वे राक्षसेश्वर ॥३-३४-२५॥",
  "निशम्य रामेण शरैरजिह्मगैर्हताञ्जनस्थानगतान् निशाचरान् ।\nखरं च दृष्ट्वा निहतं च दूषणंत्वमद्य कृत्यं प्रतिपत्तुमर्हसि ॥३-३४-२६॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे चतुस्त्रिंशः सर्गः ॥३-३४॥"
]