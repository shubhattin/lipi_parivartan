[
  "श्रीमद्वाल्मीकीयरामायणे अरण्यकाण्डे खरसन्नाहः नाम द्वाविंशः सर्गः ॥३-२२॥",
  "एवमाधर्षितः शूरः शूर्पणख्या खरस्ततः ।\nउवाच रक्षसां मध्ये खरः खरतरं वचः ॥३-२२-१॥",
  "तवापमानप्रभवः क्रोधोऽयमतुलो मम ।\nन शक्यते धारयितुं लवणाम्भ इवोल्बणम् ॥३-२२-२॥",
  "न रामं गणये वीर्यान्मानुषं क्षीणजीवितम् ।\nआत्मदुश्चरितैः प्राणान् हतो योऽद्य विमोक्ष्यते ॥३-२२-३॥",
  "बाष्पः संधार्यतामेष सम्भ्रमश्च विमुच्यताम् ।\nअहं रामं सह भ्रात्रा नयामि यमसादनम् ॥३-२२-४॥",
  "परश्वधहतस्याद्य मन्दप्राणस्य भूतले ।\nरामस्य रुधिरं रक्तमुष्णं पास्यसि राक्षसि ॥३-२२-५॥",
  "सम्प्रहृष्टा वचः श्रुत्वा खरस्य वदनाच्च्युतम् ।\nप्रशशंस पुनर्मौर्ख्याद् भ्रातरं रक्षसां वरम् ॥३-२२-६॥",
  "तया परुषितः पूर्वं पुनरेव प्रशंसितः ।\nअब्रवीद् दूषणं नाम खरः सेनापतिं तदा ॥३-२२-७॥",
  "चतुर्दश सहस्राणि मम चित्तानुवर्तिनाम् ।\nरक्षसां भीमवेगानां समरेष्वनिवर्तिनाम् ॥३-२२-८॥",
  "नीलजीमूतवर्णानां लोकहिंसाविहारिणाम् ।\nसर्वोद्योगमुदीर्णानां रक्षसां सौम्य कारय ॥३-२२-९॥",
  "उपस्थापय मे क्षिप्रं रथं सौम्य धनूंषि च ।\nशरांश्च चित्रान् खड्गांश्च शक्तीश्च विविधाः शिताः ॥३-२२-१०॥",
  "अग्रे निर्यातुमिच्छामि पौलस्त्यानां महात्मनाम् ।\nवधार्थं दुर्विनीतस्य रामस्य रणकोविद ॥३-२२-११॥",
  "इति तस्य ब्रुवाणस्य सूर्यवर्णं महारथम् ।\nसदश्वैः शबलैर्युक्तमाचचक्षेऽथ दूषणः ॥३-२२-१२॥",
  "तं मेरुशिखराकारं तप्तकाञ्चनभूषणम् ।\nहेमचक्रमसम्बाधं वैदूर्यमयकूबरम् ॥३-२२-१३॥",
  "मत्स्यैः पुष्पैर्द्रुमैः शैलैश्चन्द्रसूर्यैश्च काञ्चनैः ।\nमाङ्गल्यैः पक्षिसङ्घैश्च ताराभिश्च समावृतम् ॥३-२२-१४॥",
  "ध्वजनिस्त्रिंशसम्पन्नं किंकिणीवरभूषितम् ।\nसदश्वयुक्तं सोऽमर्षादारुरोह खरस्तदा ॥३-२२-१५॥",
  "खरस्तु तन्महत्सैन्यं रथचर्मायुधध्वजम् ।\nनिर्यातेत्यब्रवीत् प्रेक्ष्य दूषणः सर्वराक्षसान् ॥३-२२-१६॥",
  "ततस्तद् राक्षसं सैन्यं घोरचर्मायुधध्वजम् ।\nनिर्जगाम जनस्थानान्महानादं महाजवम् ॥३-२२-१७॥",
  "मुद्गरैः पट्टिशैः शूलैः सुतीक्ष्णैश्च परश्वधैः ।\nखड्गैश्चक्रैश्च हस्तस्थैर्भ्राजमानैः सतोमरैः ॥३-२२-१८॥",
  "शक्तिभिः परिघैर्घोरैरतिमात्रैश्च कार्मुकैः ।\nगदासिमुसलैर्वज्रैर्गृहीतैर्भीमदर्शनैः ॥३-२२-१९॥",
  "राक्षसानां सुघोराणां सहस्राणि चतुर्दश ।\nनिर्यातानि जनस्थानात् खरचित्तानुवर्तिनाम् ॥३-२२-२०॥",
  "तांस्तु निर्धावतो दृष्ट्वा राक्षसान् भीमदर्शनान् ।\nखरस्याथ रथः किंचिज्जगाम तदनन्तरम् ॥३-२२-२१॥",
  "ततस्ताञ्छबलानश्वांस्तप्तकाञ्चनभूषितान् ।\nखरस्य मतमाज्ञाय सारथिः पर्यचोदयत् ॥३-२२-२२॥",
  "संचोदितो रथः शीघ्रं खरस्य रिपुघातिनः ।\nशब्देनापूरयामास दिशः सप्रदिशस्तथा ॥३-२२-२३॥",
  "प्रवृद्धमन्युस्तु खरः खरस्वरोरिपोर्वधार्थं त्वरितो यथान्तकः ।\nअचूचुदत् सारथिमुन्नदन् पुनर्महाबलो मेघ इवाश्मवर्षवान् ॥३-२२-२४॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे द्वाविंशः सर्गः ॥३-२२॥"
]