[
  "श्रीमद्वाल्मीकीयरामायणे अरण्यकाण्डे सीताधिगमोपायः नाम द्विसप्ततितमः सर्गः ॥३-७२॥",
  "एवमुक्तौ तु तौ वीरौ कबन्धेन नरेश्वरौ ।\nगिरिप्रदरमासाद्य पावकं विससर्जतुः ॥३-७२-१॥",
  "लक्ष्मणस्तु महोल्काभिर्ज्वलिताभिः समन्ततः ।\nचितामादीपयामास सा प्रजज्वाल सर्वतः ॥३-७२-२॥",
  "तच्छरीरं कबन्धस्य घृतपिण्डोपमं महत् ।\nमेदसा पच्यमानस्य मन्दं दहत पावकः ॥३-७२-३॥",
  "सविधूय चितामाशु विधूमोऽग्निरिवोत्थितः ।\nअरजे वाससी बिभ्रन्माल्यं दिव्यं महाबलः ॥३-७२-४॥",
  "ततश्चिताया वेगेन भास्वरो विरजाम्बरः ।\nउत्पपाताशु संहृष्टः सर्वप्रत्यङ्गभूषणः ॥३-७२-५॥",
  "विमाने भास्वरे तिष्ठन् हंसयुक्ते यशस्करे ।\nप्रभया च महातेजा दिशो दश विराजयन् ॥३-७२-६॥",
  "सोऽन्तरिक्षगतो वाक्यं कबन्धो राममब्रवीत् ।\nशृणु राघव तत्त्वेन यथा सीतामवाप्स्यसि ॥३-७२-७॥",
  "राम षड् युक्तयो लोके याभिः सर्वं विमृश्यते ।\nपरिमृष्टो दशान्तेन दशाभागेन सेव्यते ॥३-७२-८॥",
  "दशाभागगतो हीनस्त्वं हि राम सलक्ष्मणः ।\nयत्कृते व्यसनं प्राप्तं त्वया दारप्रधर्षणम् ॥३-७२-९॥",
  "तदवश्यं त्वया कार्यः स सुहृत् सुहृदां वर ।\nअकृत्वा नहि ते सिद्धिमहं पश्यामि चिन्तयन् ॥३-७२-१०॥",
  "श्रूयतां राम वक्ष्यामि सुग्रीवो नाम वानरः ।\nभ्रात्रा निरस्तः क्रुद्धेन वालिना शक्रसूनुना ॥३-७२-११॥",
  "ऋष्यमूके गिरिवरे पम्पापर्यन्तशोभिते ।\nनिवसत्यात्मवान् वीरश्चतुर्भिः सह वानरैः ॥३-७२-१२॥",
  "वानरेन्द्रो महावीर्यस्तेजोवानमितप्रभः ।\nसत्यसंधो विनीतश्च धृतिमान् मतिमान् महान् ॥३-७२-१३॥",
  "दक्षः प्रगल्भो द्युतिमान् महाबलपराक्रमः ।\nभ्रात्रा विवासितो वीर राज्यहेतोर्महात्मना ॥३-७२-१४॥",
  "स ते सहायो मित्रं च सीतायाः परिमार्गणे ।\nभविष्यति हि ते राम मा च शोके मनः कृथाः ॥३-७२-१५॥",
  "भवितव्यं हि तच्चापि न तच्छक्यमिहान्यथा ।\nकर्तुमिक्ष्वाकुशार्दूल कालो हि दुरतिक्रमः ॥३-७२-१६॥",
  "गच्छ शीघ्रमितो वीर सुग्रीवं तं महाबलम् ।\nवयस्यं तं कुरु क्षिप्रमितो गत्वाद्य राघव ॥३-७२-१७॥",
  "अद्रोहाय समागम्य दीप्यमाने विभावसौ ।\nन च ते सोऽवमन्तव्यः सुग्रीवो वानराधिपः ॥३-७२-१८॥",
  "कृतज्ञः कामरूपी च सहायार्थी च वीर्यवान् ।\nशक्तौ ह्यद्य युवां कर्तुं कार्यं तस्य चिकीर्षितम् ॥३-७२-१९॥",
  "कृतार्थो वाकृतार्थो वा तव कृत्यं करिष्यति ।\nस ऋक्षरजसः पुत्रः पम्पामटति शङ्कितः ॥३-७२-२०॥",
  "भास्करस्यौरसः पुत्रो वालिना कृतकिल्बिषः ।\nसंनिधायायुधं क्षिप्रमृष्यमूकालयं कपिम् ॥३-७२-२१॥",
  "कुरु राघव सत्येन वयस्यं वनचारिणम् ।\nस हि स्थानानि कात्स्न्र्येन सर्वाणि कपिकुञ्जरः ॥३-७२-२२॥",
  "नरमांसाशिनां लोके नैपुण्यादधिगच्छति ।\nन तस्याविदितं लोके किंचिदस्ति हि राघव ॥३-७२-२३॥",
  "यावत् सूर्यः प्रतपति सहस्रांशुः परंतप ।\nस नदीर्विपुलान् शैलान् गिरिदुर्गाणि कन्दरान् ॥३-७२-२४॥",
  "अन्विष्य वानरैः सार्धं पत्नीं तेऽधिगमिष्यति ।\nवानरांश्च महाकायान् प्रेषयिष्यति राघव ॥३-७२-२५॥",
  "दिशो विचेतुं तां सीतां त्वद्वियोगेन शोचतीम् ।\nअन्वेष्यति वरारोहां मैथिलीं रावणालये ॥३-७२-२६॥",
  "स मेरुशृङ्गाग्रगतामनिन्दितांप्रविश्य पातालतलेऽपि वाश्रिताम् ।\nप्लवङ्गमानामृषभस्तव प्रियांनिहत्य रक्षांसि पुनः प्रदास्यति ॥३-७२-२७॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे द्विसप्ततितमः सर्गः ॥३-७२॥"
]