[
  "श्रीमद्वाल्मीकीयरामायणे अरण्यकाण्डे सीताविक्रोशः नाम द्विपञ्चाशः सर्गः ॥३-५२॥",
  "सा तु ताराधिपमुखी रावणेन निरीक्ष्य तम् ।\nगृध्रराजं विनिहतं विललाप सुदुःखिता ॥३-५२-१॥",
  "निमित्तं लक्षणं स्वप्नं शकुनिस्वरदर्शनम् ।\nअवश्यं सुखदुःखेषु नराणां परिदृश्यते ॥३-५२-२॥",
  "न नूनं राम जानासि महद्व्यसनमात्मनः ।\nधावन्ति नूनं काकुत्स्थ मदर्थं मृगपक्षिणः ॥३-५२-३॥",
  "अयं हि कृपया राम मां त्रातुमिह संगतः ।\nशेते विनिहतो भूमौ ममाभाग्याद् विहंगमः ॥३-५२-४॥",
  "त्राहि मामद्य काकुत्स्थ लक्ष्मणेति वराङ्गना ।\nसुसंत्रस्ता समाक्रन्दच्छृण्वतां तु यथान्तिके ॥३-५२-५॥",
  "तां क्लिष्टमाल्याभरणां विलपन्तीमनाथवत् ।\nअभ्यधावत वैदेहीं रावणो राक्षसाधिपः ॥३-५२-६॥",
  "तां लतामिव वेष्टन्तीमालिङ्गन्तीं महाद्रुमान् ।\nमुञ्च मुञ्चेति बहुशः प्राप तां राक्षसाधिपः ॥३-५२-७॥",
  "क्रोशन्तीं राम रामेति रामेण रहितां वने ।\nजीवितान्ताय केशेषु जग्राहान्तकसंनिभः ॥३-५२-८॥",
  "प्रधर्षितायां वैदेह्यां बभूव सचराचरम् ।\nजगत् सर्वममर्यादं तमसान्धेन संवृतम् ॥३-५२-९॥",
  "न वाति मारुतस्तत्र निष्प्रभोऽभूद् दिवाकरः ।\nदृष्ट्वा सीतां परामृष्टां देवो दिव्येन चक्षुषा ॥३-५२-१०॥",
  "कृतं कार्यमिति श्रीमान् व्याजहार पितामहः ।\nप्रहृष्टा व्यथिताश्चासन् सर्वे ते परमर्षयः ॥३-५२-११॥",
  "दृष्ट्वा सीतां परामृष्टां दण्डकारण्यवासिनः ।\nरावणस्य विनाशं च प्राप्तं बुद्ध्वा यदृच्छया ॥३-५२-१२॥",
  "स तु तां राम रामेति रुदतीं लक्ष्मणेति च ।\nजगामादाय चाकाशं रावणो राक्षसेश्वरः ॥३-५२-१३॥",
  "तप्ताभरणवर्णाङ्गी पीतकौशेयवासिनी ।\nरराज राजपुत्री तु विद्युत्सौदामनी यथा ॥३-५२-१४॥",
  "उद्धूतेन च वस्त्रेण तस्याः पीतेन रावणः ।\nअधिकं परिबभ्राज गिरिर्दीप्त इवाग्निना ॥३-५२-१५॥",
  "तस्याः परमकल्याण्यास्ताम्राणि सुरभीणि च ।\nपद्मपत्राणि वैदेह्या अभ्यकीर्यन्त रावणम् ॥३-५२-१६॥",
  "तस्याः कौशेयमुद्धूतमाकाशे कनकप्रभम् ।\nबभौ चादित्यरागेण ताम्रमभ्रमिवातपे ॥३-५२-१७॥",
  "तस्यास्तद् विमलं वक्त्रमाकाशे रावणाङ्कगम् ।\nन रराज विना रामं विनालमिव पङ्कजम् ॥३-५२-१८॥",
  "बभूव जलदं नीलं भित्त्वा चन्द्र इवोदितः ।\nसुललाटं सुकेशान्तं पद्मगर्भाभमव्रणम् ॥३-५२-१९॥",
  "शुक्लैः सुविमलैर्दन्तैः प्रभावद्भिरलंकृतम् ।\nतस्याः सुनयनं वक्त्रमाकाशे रावणाङ्कगम् ॥३-५२-२०॥",
  "रुदितं व्यपमृष्टास्रं चन्द्रवत् प्रियदर्शनम् ।\nसुनासं चारुताम्रोष्ठमाकाशे हाटकप्रभम् ॥३-५२-२१॥",
  "राक्षसेन्द्रसमाधूतं तस्यास्तद् वदनं शुभम् ।\nशुशुभे न विना रामं दिवा चन्द्र इवोदितः ॥३-५२-२२॥",
  "सा हेमवर्णा नीलाङ्गं मैथिली राक्षसाधिपम् ।\nशुशुभे काञ्चनी काञ्ची नीलं गजमिवाश्रिता ॥३-५२-२३॥",
  "सा पद्मपीता हेमाभा रावणं जनकात्मजा ।\nविद्युद् घनमिवाविश्य शुशुभे तप्तभूषणा ॥३-५२-२४॥",
  "तस्या भूषणघोषेण वैदेह्या राक्षसेश्वरः ।\nबभूव विमलो नीलः सघोष इव तोयदः ॥३-५२-२५॥",
  "उत्तमाङ्गच्युता तस्याः पुष्पवृष्टिः समन्ततः ।\nसीताया ह्रियमाणायाः पपात धरणीतले ॥३-५२-२६॥",
  "सा तु रावणवेगेन पुष्पवृष्टिः समन्ततः ।\nसमाधूता दशग्रीवं पुनरेवाभ्यवर्तत ॥३-५२-२७॥",
  "अभ्यवर्तत पुष्पाणां धारा वैश्रवणानुजम् ।\nनक्षत्रमाला विमला मेरुं नगमिवोन्नतम् ॥३-५२-२८॥",
  "चरणान्नूपुरं भ्रष्टं वैदेह्या रत्नभूषितम् ।\nविद्युन्मण्डलसंकाशं पपात धरणीतले ॥३-५२-२९॥",
  "तरुप्रवालरक्ता सा नीलाङ्गं राक्षसेश्वरम् ।\nप्रशोभयत वैदेही गजं कक्ष्येव काञ्चनी ॥३-५२-३०॥",
  "तां महोल्कामिवाकाशे दीप्यमानां स्वतेजसा ।\nजहाराकाशमाविश्य सीतां वैश्रवणानुजः ॥३-५२-३१॥",
  "तस्यास्तान्यग्निवर्णानि भूषणानि महीतले ।\nसघोषाण्यवशीर्यन्त क्षीणास्तारा इवाम्बरात् ॥३-५२-३२॥",
  "तस्याः स्तनान्तराद् भ्रष्टो हारस्ताराधिपद्युतिः ।\nवैदेह्या निपतन् भाति गङ्गेव गगनच्युता ॥३-५२-३३॥",
  "उत्पातवाताभिरता नानाद्विजगणायुताः ।\nमा भैरिति विधूताग्रा व्याजह्रुरिव पादपाः ॥३-५२-३४॥",
  "नलिन्यो ध्वस्तकमलास्त्रस्तमीनजलेचराः ।\nसखीमिव गतोत्साहां शोचन्तीव स्म मैथिलीम् ॥३-५२-३५॥",
  "समन्तादभिसम्पत्य सिंहव्याघ्रमृगद्विजाः ।\nअन्वधावंस्तदा रोषात् सीताच्छायानुगामिनः ॥३-५२-३६॥",
  "जलप्रपातास्रमुखाः शृङ्गैरुच्छ्रितबाहुभिः ।\nसीतायां ह्रियमाणायां विक्रोशन्तीव पर्वताः ॥३-५२-३७॥",
  "ह्रियमाणां तु वैदेहीं दृष्ट्वा दीनो दिवाकरः ।\nप्रविध्वस्तप्रभः श्रीमानासीत् पाण्डुरमण्डलः ॥३-५२-३८॥",
  "नास्ति धर्मः कुतः सत्यं नार्जवं नानृशंसता ।\nयत्र रामस्य वैदेहीं सीतां हरति रावणः ॥३-५२-३९॥",
  "इति भूतानि सर्वाणि गणशः पर्यदेवयन् ।\nवित्रस्तका दीनमुखा रुरुदुर्मृगपोतकाः ॥३-५२-४०॥",
  "उद्वीक्ष्योद्वीक्ष्य नयनैर्भयादिव विलक्षणैः ।\nसुप्रवेपितगात्राश्च बभूवुर्वनदेवताः ॥३-५२-४१॥",
  "विक्रोशन्तीं दृढं सीतां दृष्ट्वा दुःखं तथा गताम् ।\nतां तु लक्ष्मण रामेति क्रोशन्तीं मधुरस्वराम् ॥३-५२-४२॥",
  "अवेक्षमाणां बहुशो वैदेहीं धरणीतलम् ।\nस तामाकुलकेशान्तां विप्रमृष्टविशेषकाम् ।\nजहारात्मविनाशाय दशग्रीवो मनस्विनीम् ॥३-५२-४३॥",
  "ततस्तु सा चारुदती शुचिस्मिता विनाकृता बन्धुजनेन मैथिली ।\nअपश्यती राघवलक्ष्मणावुभौ विवर्णवक्त्रा भयभारपीडिता ॥३-५२-४४॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे द्विपञ्चाशः सर्गः ॥३-५२॥"
]