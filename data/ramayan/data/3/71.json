[
  "श्रीमद्वाल्मीकीयरामायणे अरण्यकाण्डे कबन्धशापाख्यानम् नाम एकसप्ततितमः सर्गः ॥३-७१॥",
  "पुरा राम महाबाहो महाबलपराक्रमम् ।\nरूपमासीन्ममाचिन्त्यं त्रिषु लोकेषु विश्रुतम् ॥३-७१-१॥",
  "यथा सूर्यस्य सोमस्य शक्रस्य च यथा वपुः ।\nसोऽहं रूपमिदं कृत्वा लोकवित्रासनं महत् ॥३-७१-२॥",
  "ऋषीन् वनगतान् राम त्रासयामि ततस्ततः ।\nततः स्थूलशिरा नाम महर्षिः कोपितो मया ॥३-७१-३॥",
  "स चिन्वन् विविधं वन्यं रूपेणानेन धर्षितः ।\nतेनाहमुक्तः प्रेक्ष्यैवं घोरशापाभिधायिना ॥३-७१-४॥",
  "एतदेवं नृशंसं ते रूपमस्तु विगर्हितम् ।\nस मया याचितः क्रुद्धः शापस्यान्तो भवेदिति ॥३-७१-५॥",
  "अभिशापकृतस्येति तेनेदं भाषितं वचः ।\nयदा छित्त्वा भुजौ रामस्त्वां दहेद् विजने वने ॥३-७१-६॥",
  "तदा त्वं प्राप्स्यसे रूपं स्वमेव विपुलं शुभम् ।\nश्रिया विराजितं पुत्रं दनोस्त्वं विद्धि लक्ष्मण ॥३-७१-७॥",
  "इन्द्रकोपादिदं रूपं प्राप्तमेवं रणाजिरे ।\nअहं हि तपसोग्रेण पितामहमतोषयम् ॥३-७१-८॥",
  "दीर्घमायुः स मे प्रादात् ततो मां विभ्रमोऽस्पृशत् ।\nदीर्घमायुर्मया प्राप्तं किं मां शक्रः करिष्यति ॥३-७१-९॥",
  "इत्येवं बुद्धिमास्थाय रणे शक्रमधर्षयम् ।\nतस्य बाहुप्रमुक्तेन वज्रेण शतपर्वणा ॥३-७१-१०॥",
  "सक्थिनी च शिरश्चैव शरीरे सम्प्रवेशितम् ।\nस मया याच्यमानः सन् नानयद् यमसादनम् ॥३-७१-११॥",
  "पितामहवचः सत्यं तदस्त्विति ममाब्रवीत् ।\nअनाहारः कथं शक्तो भग्नसक्थिशिरोमुखः ॥३-७१-१२॥",
  "वज्रेणाभिहतः कालं सुदीर्घमपि जीवितुम् ।\nस एवमुक्तः शक्रो मे बाहू योजनमायतौ ॥३-७१-१३॥",
  "तदा चास्यं च मे कुक्षौ तीक्ष्णदंष्ट्रमकल्पयत् ।\nसोऽहं भुजाभ्यां दीर्घाभ्यां संक्षिप्यास्मिन् वनेचरान् ॥३-७१-१४॥",
  "सिंहद्वीपिमृगव्याघ्रान् भक्षयामि समन्ततः ।\nस तु मामब्रवीदिन्द्रो यदा रामः सलक्ष्मणः ॥३-७१-१५॥",
  "छेत्स्यते समरे बाहू तदा स्वर्गं गमिष्यसि ।\nअनेन वपुषा तात वनेऽस्मिन् राजसत्तम ॥३-७१-१६॥",
  "यद् यत् पश्यामि सर्वस्य ग्रहणं साधु रोचये ।\nअवश्यं ग्रहणं रामो मन्येऽहं समुपैष्यति ॥३-७१-१७॥",
  "इमां बुद्धिं पुरस्कृत्य देहन्यासकृतश्रमः ।\nस त्वं रामोऽसि भद्रं ते नाहमन्येन राघव ॥३-७१-१८॥",
  "शक्यो हन्तुं यथा तत्त्वमेवमुक्तं महर्षिणा ।\nअहं हि मतिसाचिव्यं करिष्यामि नरर्षभ ॥३-७१-१९॥",
  "मित्रं चैवोपदेक्ष्यामि युवाभ्यां संस्कृतोऽग्निना ।\nएवमुक्तस्तु धर्मात्मा दनुना तेन राघवः ॥३-७१-२०॥",
  "इदं जगाद वचनं लक्ष्मणस्य च पश्यतः ।\nरावणेन हृता भार्या सीता मम यशस्विनी ॥३-७१-२१॥",
  "निष्क्रान्तस्य जनस्थानात् सह भ्रात्रा यथासुखम् ।\nनाममात्रं तु जानामि न रूपं तस्य रक्षसः ॥३-७१-२२॥",
  "निवासं वा प्रभावं वा वयं तस्य न विद्महे ।\nशोकार्तानामनाथानामेवं विपरिधावताम् ॥३-७१-२३॥",
  "कारुण्यं सदृशं कर्तुमुपकारेण वर्तताम् ।\nकाष्ठान्यानीय भग्नानि काले शुष्काणि कुञ्जरैः ॥३-७१-२४॥",
  "धक्ष्यामस्त्वां वयं वीर श्वभ्रे महति कल्पिते ।\nस त्वं सीतां समाचक्ष्व येन वा यत्र वा हृता ॥३-७१-२५॥",
  "कुरु कल्याणमत्यर्थं यदि जानासि तत्त्वतः ।\nएवमुक्तस्तु रामेण वाक्यं दनुरनुत्तमम् ॥३-७१-२६॥",
  "प्रोवाच कुशलो वक्ता वक्तारमपि राघवम् ।\nदिव्यमस्ति न मे ज्ञानं नाभिजानामि मैथिलीम् ॥३-७१-२७॥",
  "यस्तां वक्ष्यति तं वक्ष्ये दग्धः स्वं रूपमास्थितः ।\nयोऽभिजानाति तद्रक्षस्तद् वक्ष्ये राम तत्परम् ॥३-७१-२८॥",
  "अदग्धस्य हि विज्ञातुं शक्तिरस्ति न मे प्रभो ।\nराक्षसं तु महावीर्यं सीता येन हृता तव ॥३-७१-२९॥",
  "विज्ञानं हि महद् भ्रष्टं शापदोषेण राघव ।\nस्वकृतेन मया प्राप्तं रूपं लोकविगर्हितम् ॥३-७१-३०॥",
  "किं तु यावन्न यात्यस्तं सविता श्रान्तवाहनः ।\nतावन्मामवटे क्षिप्त्वा दह राम यथाविधि ॥३-७१-३१॥",
  "दग्धस्त्वयाहमवटे न्यायेन रघुनन्दन ।\nवक्ष्यामि तं महावीर यस्तं वेत्स्यति राक्षसम् ॥३-७१-३२॥",
  "तेन सख्यं च कर्तव्यं न्याय्यवृत्तेन राघव ।\nकल्पयिष्यति ते वीर साहाय्यं लघुविक्रम ॥३-७१-३३॥",
  "नहि तस्यास्त्यविज्ञातं त्रिषु लोकेषु राघव ।\nसर्वान् परिवृतो लोकान् पुरा वै कारणान्तरे ॥३-७१-३४॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे एकसप्ततितमः सर्गः ॥३-७१॥"
]