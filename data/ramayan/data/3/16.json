[
  "अथ श्रीमद्वाल्मीकीयरामायणे अरण्यकाण्डे हेमन्तवर्णनम् नाम षोडशः सर्गः ॥३-१६॥",
  "अथ पञ्चवटीं गच्छन्नन्तरा रघुनन्दनः ।\nआससाद महाकायं गृध्रं भीमपराक्रमम् ॥३-१६-१॥",
  "तं दृष्ट्वा तौ महाभागौ वनस्थं रामलक्ष्मणौ ।\nमेनाते राक्षसं पक्षिं ब्रुवाणौ को भवानिति ॥३-१६-२॥",
  "ततो मधुरया वाचा सौम्यया प्रीणयन्निव ।\nउवाच वत्स मां विद्धि वयस्यं पितुरात्मनः ॥३-१६-३॥",
  "स तं पितृसखं मत्वा पूजयामास राघवः ।\nस तस्य कुलमव्यग्रमथ पप्रच्छ नाम च ॥३-१६-४॥",
  "रामस्य वचनं श्रुत्वा कुलमात्मानमेव च ।\nआचचक्षे द्विजस्तस्मै सर्वभूतसमुद्भवम् ॥३-१६-५॥",
  "पूर्वकाले महाबाहो ये प्रजापतयोऽभवन् ।\nतान् मे निगदतः सर्वानादितः शृणु राघव ॥३-१६-६॥",
  "कर्दमः प्रथमस्तेषां विकृतस्तदनन्तरम् ।\nशेषश्च संश्रयश्चैव बहुपुत्रश्च वीर्यवान् ॥३-१६-७॥",
  "स्थाणुर्मरीचरत्रिश्च क्रतुश्चैव महाबलः ।\nपुलस्त्यश्चाङ्गिराश्चैव प्रचेताः पुलहस्तथा ॥३-१६-८॥",
  "दक्षो विवस्वानपरोऽरिष्टनेमिश्च राघव ।\nकश्यपश्च महातेजास्तेषामासीच्च पश्चिमः ॥३-१६-९॥",
  "प्रजापतेस्तु दक्षस्य बभूवुरिति विश्रुताः ।\nषष्टिर्दुहितरो राम यशस्विन्यो महायशः ॥३-१६-१०॥",
  "कश्यपः प्रतिजग्राह तासामष्टौ सुमध्यमाः ।\nअदितिं च दितिं चैव दनूमपि च कालकाम् ॥३-१६-११॥",
  "ताम्रां क्रोधवशां चैव मनुं चाप्यनलामपि ।\nतास्तु कन्यास्ततः प्रीतः कश्यपः पुनरब्रवीत् ॥३-१६-१२॥",
  "पुत्रांस्त्रैलोक्यभर्तॄन् वै जनयिष्यथ मत्समान् ।\nअदितिस्तन्मना राम दितिश्च दनुरेव च ॥३-१६-१३॥",
  "कालका च महाबाहो शेषास्त्वमनसोऽभवन् ।\nअदित्यां जज्ञिरे देवास्त्रयस्त्रिंशदरिंदम ॥३-१६-१४॥",
  "आदित्या वसवो रुद्रा अश्विनौ च परंतप ।\nदितिस्त्वजनयत् पुत्रान् दैत्यांस्तात यशस्विनः ॥३-१६-१५॥",
  "तेषामियं वसुमती पुराऽऽसीत् सवनार्णवा ।\nदनुस्त्वजनयत् पुत्रमश्वग्रीवमरिंदम ॥३-१६-१६॥",
  "नरकं कालकं चैव कालकापि व्यजायत ।\nक्रौञ्चीं भासीं तथा श्येनीं धृतराष्ट्रीं तथा शुकीम् ॥३-१६-१७॥",
  "ताम्रा तु सुषुवे कन्याः पञ्चैता लोकविश्रुताः ।\nउलूकाञ्जनयत् क्रौञ्ची भासी भासान् व्यजायत ॥३-१६-१८॥",
  "श्येनी श्येनांश्च गृध्रांश्च व्यजायत सुतेजसः ।\nधृतराष्ट्री तु हंसांश्च कलहंसाश्च सर्वशः ॥३-१६-१९॥",
  "चक्रवाकांश्च भद्रं ते विजज्ञे सापि भामिनी ।\nशुकी नतां विजज्ञे तु नतायां विनता सुता ॥३-१६-२०॥",
  "दश क्रोधवशा राम विजज्ञेऽप्यात्मसंभवाः ।\nमृगीं च मृगमन्दां च हरीं भद्रमदामपि ॥३-१६-२१॥",
  "मातङ्गीमथ शार्दूलीं श्वेतां च सुरभीं तथा ।\nसर्वलक्षणसम्पन्नां सुरसां कद्रुकामपि ॥३-१६-२२॥",
  "अपत्यं तु मृगाः सर्वे मृग्या नरवरोत्तम ।\nऋक्षाश्च मृगमन्दायाः सृमराश्चमरास्तथा ॥३-१६-२३॥",
  "ततस्त्विरावतीं नाम जज्ञे भद्रमदा सुताम् ।\nतस्यास्त्वैरावतः पुत्रो लोकनाथो महागजः ॥३-१६-२४॥",
  "हर्याश्च हरयोऽपत्यं वानराश्च तपस्विनः ।\nगोलाङ्गूलाश्च शार्दूली व्याघ्रांश्चाजनयत् सुतान् ॥३-१६-२५॥",
  "मातङ्ग्यास्त्वथ मातङ्गा अपत्यं मनुजर्षभ ।\nदिशागजं तु काकुत्स्थ श्वेता व्यजनयत् सुतम् ॥३-१६-२६॥",
  "ततो दुहितरौ राम सुरभिर्द्वे व्यजायत ।\nरोहिणीं नाम भद्रं ते गन्धर्वीं च यशस्विनीम् ॥३-१६-२७॥",
  "रोहिण्यजनयद् गावो गन्धर्वी वाजिनः सुतान् ।\nसुरसाजनयन्नागान् राम कद्रूश्च पन्नगान् ॥३-१६-२८॥",
  "मनुर्मनुष्याञ्जनयत् कश्यपस्य महात्मनः ।\nब्राह्मणान् क्षत्रियान् वैश्यान् शूद्रांश्च मनुजर्षभ ॥३-१६-२९॥",
  "मुखतो ब्राह्मणा जाता उरसः क्षत्रियास्तथा ।\nऊरुभ्यां जज्ञिरे वैश्याः पद्भ्यां शूद्रा इति श्रुतिः ॥३-१६-३०॥",
  "सर्वान् पुण्यफलान् वृक्षाननलापि व्यजायत ।\nविनता च शुकीपौत्री कद्रूश्च सुरसास्वसा ॥३-१६-३१॥",
  "कद्रूर्नागसहस्रं तु विजज्ञे धरणीधरान् ।\nद्वौ पुत्रौ विनतायास्तु गरुडोऽरुण एव च ॥३-१६-३२॥",
  "तस्माज्जातोऽहमरुणात् सम्पातिश्च ममाग्रजः ।\nजटायुरिति मां विद्धि श्येनीपुत्रमरिंदम ॥३-१६-३३॥",
  "सोऽहं वाससहायस्ते भविष्यामि यदीच्छसि ।\nइदं दुर्गं हि कान्तारं मृगराक्षससेवितम् ।\nसीतां च तात रक्षिष्ये त्वयि याते सलक्ष्मणे ॥३-१६-३४॥",
  "जटायुषं तु प्रतिपूज्य राघवो मुदा परिष्वज्य च संनतोऽभवत् ।\nपितुर्हि शुश्राव सखित्वमात्मवाञ्जटायुषा संकथितं पुनः पुनः ॥३-१६-३५॥",
  "स तत्र सीतां परिदाय मैथिलीं सहैव तेनातिबलेन पक्षिणा ।\nजगाम तां पञ्चवटीं सलक्ष्मणो रिपून् दिधक्षन् शलभानिवानलः ॥३-१६-३६॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे हेमन्तवर्णनम् नाम षोडशः सर्गः ॥३-१६॥"
]