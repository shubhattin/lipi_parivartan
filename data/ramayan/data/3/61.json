[
  "अथ श्रीमद्वाल्मीकीयरामायणे अरण्यकाण्डे सीतान्वेषणम् नाम एकषष्ठितमः सर्गः ॥३-६१॥",
  "दृष्ट्वाऽऽश्रमपदं शून्यं रामो दशरथात्मजः ।\nरहितां पर्णशालां च प्रविद्धान्यासनानि च ॥३-६१-१॥",
  "अदृष्ट्वा तत्र वैदेहीं संनिरीक्ष्य च सर्वशः ।\nउवाच रामः प्राक्रुश्य प्रगृह्य रुचिरौ भुजौ ॥३-६१-२॥",
  "क्व नु लक्ष्मण वैदेही कं वा देशमितो गता ।\nकेनाहृता वा सौमित्रे भक्षिता केन वा प्रिया ॥३-६१-३॥",
  "वृक्षेणावार्य यदि मां सीते हसितुमिच्छसि ।\nअलं ते हसितेनाद्य मां भजस्व सुदुःखितम् ॥३-६१-४॥",
  "यैः परिक्रीडसे सीते विश्वस्तैर्मृगपोतकैः ।\nएते हीनास्त्वया सौम्ये ध्यायन्त्यस्राविलेक्षणाः ॥३-६१-५॥",
  "सीतया रहितोऽहं वै नहि जीवामि लक्ष्मण ।\nवृतं शोकेन महता सीताहरणजेन माम् ॥३-६१-६॥",
  "परलोके महाराजो नूनं द्रक्ष्यति मे पिता ।\nकथं प्रतिज्ञां संश्रुत्य मया त्वमभियोजितः ॥३-६१-७॥",
  "अपूरयित्वा तं कालं मत्सकाशमिहागतः ।\nकामवृत्तमनार्यं वा मृषावादिनमेव च ॥३-६१-८॥",
  "धिक् त्वामिति परे लोके व्यक्तं वक्ष्यति मे पिता ।\nविवशं शोकसंतप्तं दीनं भग्नमनोरथम् ॥३-६१-९॥",
  "मामिहोत्सृज्य करुणं कीर्तिर्नरमिवानृजुम् ।\nक्व गच्छसि वरारोहे मा मोत्सृज सुमध्यमे ॥३-६१-१०॥",
  "त्वया विरहितश्चाहं त्यक्ष्ये जीवितमात्मनः ।\nइतीव विलपन् रामः सीतादर्शनलालसः ॥३-६१-११॥",
  "न ददर्श सुदुःखार्तो राघवो जनकात्मजाम् ।\nअनासादयमानं तं सीतां शोकपरायणम् ॥३-६१-१२॥",
  "पङ्कमासाद्य विपुलं सीदन्तमिव कुञ्जरम् ।\nलक्ष्मणो राममत्यर्थमुवाच हितकाम्यया ॥३-६१-१३॥",
  "मा विषादं महाबुद्धे कुरु यत्नं मया सह ।\nइदं गिरिवरं वीर बहुकन्दरशोभितम् ॥३-६१-१४॥",
  "प्रियकाननसंचारा वनोन्मत्ता च मैथिली ।\nसा वनं वा प्रविष्टा स्यान्नलिनीं वा सुपुष्पिताम् ॥३-६१-१५॥",
  "सरितं वापि सम्प्राप्ता मीनवञ्जुलसेविताम् ।\nवित्रासयितुकामा वा लीना स्यात् कानने क्वचित् ॥३-६१-१६॥",
  "जिज्ञासमाना वैदेही त्वां मां च पुरुषर्षभ ।\nतस्या ह्यन्वेषणे श्रीमन् क्षिप्रमेव यतावहे ॥३-६१-१७॥",
  "वनं सर्वं विचिनुवो यत्र सा जनकात्मजा ।\nमन्यसे यदि काकुत्स्थ मा स्म शोके मनः कृथाः ॥३-६१-१८॥",
  "एवमुक्तः स सौहार्दाल्लक्ष्मणेन समाहितः ।\nसह सौमित्रिणा रामो विचेतुमुपचक्रमे ॥३-६१-१९॥",
  "तौ वनानि गिरींश्चैव सरितश्च सरांसि च ।\nनिखिलेन विचिन्वन्तौ सीतां दशरथात्मजौ ॥३-६१-२०॥",
  "तस्य शैलस्य सानूनि शिलाश्च शिखराणि च ।\nनिखिलेन विचिन्वन्तौ नैव तामभिजग्मतुः ॥३-६१-२१॥",
  "विचित्य सर्वतः शैलं रामो लक्ष्मणमब्रवीत् ।\nनेह पश्यामि सौमित्रे वैदेहीं पर्वते शुभाम् ॥३-६१-२२॥",
  "ततो दुःखाभिसंतप्तो लक्ष्मणो वाक्यमब्रवीत् ।\nविचरन् दण्डकारण्यं भ्रातरं दीप्ततेजसम् ॥३-६१-२३॥",
  "प्राप्स्यसे त्वं महाप्राज्ञ मैथिलीं जनकात्मजाम् ।\nयथा विष्णुर्महाबाहुर्बलिं बद्ध्वा महीमिमाम् ॥३-६१-२४॥",
  "एवमुक्तस्तु वीरेण लक्ष्मणेन स राघवः ।\nउवाच दीनया वाचा दुःखाभिहतचेतनः ॥३-६१-२५॥",
  "वनं सुविचितं सर्वं पद्मिन्यः फुल्लपङ्कजाः ।\nगिरिश्चायं महाप्राज्ञ बहुकन्दरनिर्झरः ।\nनहि पश्यामि वैदेहीं प्राणेभ्योऽपि गरीयसीम् ॥३-६१-२६॥",
  "एवं स विलपन् रामः सीताहरणकर्षितः ।\nदीनः शोकसमाविष्टो मुहूर्तं विह्वलोऽभवत् ॥३-६१-२७॥",
  "स विह्वलितसर्वाङ्गो गतबुद्धिर्विचेतनः ।\nनिषसादातुरो दीनो निःश्वस्याशीतमायतम् ॥३-६१-२८॥",
  "बहुशः स तु निःश्वस्य रामो राजीवलोचनः ।\nहा प्रियेति विचुक्रोश बहुशो बाष्पगद्गदः ॥३-६१-२९॥",
  "तं सान्त्वयामास ततो लक्ष्मणः प्रियबान्धवम् ।\nबहुप्रकारं शोकार्तः प्रश्रितः प्रश्रिताञ्जलिः ॥३-६१-३०॥",
  "अनादृत्य तु तद् वाक्यं लक्ष्मणोष्ठपुटच्युतम् ।\nअपश्यंस्तां प्रियां सीतां प्राक्रोशत् स पुनः पुनः ॥३-६१-३१॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे सीतान्वेषणम् नाम एकषष्ठितमः सर्गः ॥३-६१॥"
]