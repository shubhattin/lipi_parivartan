[
  "अथ श्रीमद्वाल्मीकीयरामायणे अरण्यकाण्डे राघवविलापः नाम द्विषष्ठितमः सर्गः ॥३-६२॥",
  "सीतामपश्यन् धर्मात्मा शोकोपहतचेतनः ।\nविललाप महाबाहू रामः कमललोचनः ॥३-६२-१॥",
  "पश्यन्निव च तां सीतामपश्यन्मन्मथार्दितः ।\nउवाच राघवो वाक्यं विलापाश्रयदुर्वचम् ॥३-६२-२॥",
  "त्वमशोकस्य शाखाभिः पुष्पप्रियतरा प्रिये ।\nआवृणोषि शरीरं ते मम शोकविवर्धनी ॥३-६२-३॥",
  "कदलीकाण्डसदृशौ कदल्या संवृतावुभौ ।\nऊरू पश्यामि ते देवि नासि शक्ता निगूहितुम् ॥३-६२-४॥",
  "कर्णिकारवनं भद्रे हसन्ती देवि सेवसे ।\nअलं ते परिहासेन मम बाधावहेन वै ॥३-६२-५॥",
  "विशेषेणाश्रमस्थाने हासोऽयं न प्रशस्यते ।\nअवगच्छामि ते शीलं परिहासप्रियं प्रिये ॥३-६२-६॥",
  "आगच्छ त्वं विशालाक्षि शून्योऽयमुटजस्तव ।\nसुव्यक्तं राक्षसैः सीता भक्षिता वा हृतापि वा ॥३-६२-७॥",
  "न हि सा विलपन्तं मामुपसम्प्रैति लक्ष्मण ।\nएतानि मृगयूथानि साश्रुनेत्राणि लक्ष्मण ॥३-६२-८॥",
  "शंसन्तीव हि मे देवीं भक्षितां रजनीचरैः ।\nहा ममार्ये क्व यातासि हा साध्वि वरवर्णिनि ॥३-६२-९॥",
  "हा सकामाद्य कैकेयी देवि मेऽद्य भविष्यति ।\nसीतया सह निर्यातो विना सीतामुपागतः ॥३-६२-१०॥",
  "कथं नाम प्रवेक्ष्यामि शून्यमन्तःपुरं मम ।\nनिर्वीर्य इति लोको मां निर्दयश्चेति वक्ष्यति ॥३-६२-११॥",
  "कातरत्वं प्रकाशं हि सीतापनयनेन मे ।\nनिवृत्तवनवासश्च जनकं मिथिलाधिपम् ॥३-६२-१२॥",
  "कुशलं परिपृच्छन्तं कथं शक्ष्ये निरीक्षितुम् ।\nविदेहराजो नूनं मां दृष्ट्वा विरहितं तया ॥३-६२-१३॥",
  "सुताविनाशसंतप्तो मोहस्य वशमेष्यति ।\nअथवा न गमिष्यामि पुरीं भरतपालिताम् ॥३-६२-१४॥",
  "स्वर्गोऽपि हि तया हीनः शून्य एव मतो मम ।\nतन्मामुत्सृज्य हि वने गच्छायोध्यापुरीं शुभाम् ॥३-६२-१५॥",
  "न त्वहं तां विना सीतां जीवेयं हि कथंचन ।\nगाढमाश्लिष्य भरतो वाच्यो मद्वचनात् त्वया ॥३-६२-१६॥",
  "अनुज्ञातोऽसि रामेण पालयेति वसुंधराम् ।\nअम्बा च मम कैकेयी सुमित्रा च त्वया विभो ॥३-६२-१७॥",
  "कौसल्या च यथान्यायमभिवाद्या ममाज्ञया ।\nरक्षणीया प्रयत्नेन भवता सूक्तचारिणा ॥३-६२-१८॥",
  "सीतायाश्च विनाशोऽयं मम चामित्रसूदन ।\nविस्तरेण जनन्या मे विनिवेद्यस्त्वया भवेत् ॥३-६२-१९॥",
  "इति विलपति राघवे तु दीने वनमुपगम्य तया विना सुकेश्या ।\nभयविकलमुखस्तु लक्ष्मणोऽपि व्यथितमना भृशमातुरो बभूव ॥३-६२-२०॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे राघवविलापः नाम द्विषष्ठितमः सर्गः ॥३-६२॥"
]