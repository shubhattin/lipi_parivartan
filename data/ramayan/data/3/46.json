[
  "अथ श्रीमद्वाल्मीकीयरामायणे अरण्यकाण्डे रावणभिक्षुसत्कारः नाम षड्चत्वारिंशः सर्गः ॥३-४६॥",
  "तया परुषमुक्तस्तु कुपितो राघवानुजः ।\nस विकांक्षन् भृशं रामं प्रतस्थे नचिरादिव ॥३-४६-१॥",
  "तदासाद्य दशग्रीवः क्षिप्रमन्तरमास्थितः ।\nअभिचक्राम वैदेहीं परिव्राजकरूपधृक् ॥३-४६-२॥",
  "श्लक्ष्णकाषायसंवीतः शिखी छत्री उपानही ।\nवामे चांसेऽवसज्याथ शुभे यष्टिकमण्डलू ॥३-४६-३॥",
  "परिव्राजकरूपेण वैदेहीमन्ववर्तत ।\nतामाससादातिबलो भ्रातृभ्यां रहितां वने ॥३-४६-४॥",
  "रहितां सूर्यचन्द्राभ्यां संध्यामिव महत्तमः ।\nतामपश्यत् ततो बालां राजपुत्रीं यशस्विनीम् ॥३-४६-५॥",
  "रोहिणीं शशिना हीनां ग्रहवद् भृशदारुणः ।\nतमुग्रं पापकर्माणं जनस्थानगता द्रुमाः ॥३-४६-६॥",
  "संदृश्य न प्रकम्पन्ते न प्रवाति च मारुतः ।\nशीघ्रस्रोताश्च तं दृष्ट्वा वीक्षन्तं रक्तलोचनम् ॥३-४६-७॥",
  "स्तिमितं गन्तुमारेभे भयाद् गोदावरी नदी ।\nरामस्य त्वन्तरं प्रेप्सुर्दशग्रीवस्तदन्तरे ॥३-४६-८॥",
  "उपतस्थे च वैदेहीं भिक्षुरूपेण रावणः ।\nअभव्यो भव्यरूपेण भर्तारमनुशोचतीम् ॥३-४६-९॥",
  "अभ्यवर्तत वैदेहीं चित्रामिव शनैश्चरः ।\nसहसा भव्यरूपेण तृणैः कूप इवावृतः ॥३-४६-१०॥",
  "अतिष्ठत् प्रेक्ष्य वैदेहीं रामपत्नीं यशस्विनीम् ।\nतिष्ठन् सम्प्रेक्ष्य च तदा पत्नीं रामस्य रावणः ॥३-४६-११॥",
  "शुभां रुचिरदन्तोष्ठीं पूर्णचन्द्रनिभाननाम् ।\nआसीनां पर्णशालायां बाष्पशोकाभिपीडिताम् ॥३-४६-१२॥",
  "स तां पद्मपलाशाक्षीं पीतकौशेयवासिनीम् ।\nअभ्यगच्छत वैदेहीं हृष्टचेता निशाचरः ॥३-४६-१३॥",
  "दृष्ट्वा कामशराविद्धो ब्रह्मघोषमुदीरयन् ।\nअब्रवीत् प्रश्रितं वाक्यं रहिते राक्षसाधिपः ॥३-४६-१४॥",
  "तामुत्तमां त्रिलोकानां पद्महीनामिव श्रियम् ।\nविभ्राजमानां वपुषा रावणः प्रशशंस ह ॥३-४६-१५॥",
  "रौप्यकाञ्चनवर्णाभे पीतकौशेयवासिनि ।\nकमलानां शुभां मालां पद्मिनीव च बिभ्रती ॥३-४६-१६॥",
  "ह्रीः श्रीः कीर्तिः शुभा लक्ष्मीरप्सरा वा शुभानने ।\nभूतिर्वा त्वं वरारोहे रतिर्वा स्वैरचारिणी ॥३-४६-१७॥",
  "समाः शिखरिणः स्निग्धाः पाण्डुरा दशनास्तव ।\nविशाले विमले नेत्रे रक्तान्ते कृष्णतारके ॥३-४६-१८॥",
  "विशालं जघनं पीनमूरू करिकरोपमौ ।\nएतावुपचितौ वृत्तौ संहतौ सम्प्रगल्भितौ ॥३-४६-१९॥",
  "पीनोन्नतमुखौ कान्तौ स्निग्धतालफलोपमौ ।\nमणिप्रवेकाभरणौ रुचिरौ ते पयोधरौ ॥३-४६-२०॥",
  "चारुस्मिते चारुदति चारुनेत्रे विलासिनि ।\nमनो हरसि मे रामे नदीकूलमिवाम्भसा ॥३-४६-२१॥",
  "करान्तमितमध्यासि सुकेशे संहतस्तनि ।\nनैव देवी न गन्धर्वी न यक्षी न च किंनरी ॥३-४६-२२॥",
  "नैवंरूपा मया नारी दृष्टपूर्वा महीतले ।\nरूपमग्र्यं च लोकेषु सौकुमार्यं वयश्च ते ॥३-४६-२३॥",
  "इह वासश्च कान्तारे चित्तमुन्माथयन्ति मे ।\nसा प्रतिक्राम भद्रं ते न त्वं वस्तुमिहार्हसि ॥३-४६-२४॥",
  "राक्षसानामयं वासो घोराणां कामरूपिणाम् ।\nप्रासादाग्राणि रम्याणि नगरोपवनानि च ॥३-४६-२५॥",
  "सम्पन्नानि सुगन्धीनि युक्तान्याचरितुं त्वया ।\nवरं माल्यं वरं गन्धं वरं वस्त्रं च शोभने ॥३-४६-२६॥",
  "भर्तारं च वरं मन्ये त्वद्युक्तमसितेक्षणे ।\nका त्वं भवसि रुद्राणां मरुतां वा शुचिस्मिते ॥३-४६-२७॥",
  "वसूनां वा वरारोहे देवता प्रतिभासि मे ।\nनेह गच्छन्ति गन्धर्वा न देवा न च किन्नराः ॥३-४६-२८॥",
  "राक्षसानामयं वासः कथं तु त्वमिहागता ।\nइह शाखामृगाः सिंहा द्वीपिव्याघ्रमृगा वृकाः ॥३-४६-२९॥",
  "ऋक्षास्तरक्षवः कङ्काः कथं तेभ्यो न बिभ्यसे ।\nमदान्वितानां घोराणां कुञ्जराणां तरस्विनाम् ॥३-४६-३०॥",
  "कथमेका महारण्ये न बिभेषि वरानने ।\nकासि कस्य कुतश्च त्वं किं निमित्तं च दण्डकान् ॥३-४६-३१॥",
  "एका चरसि कल्याणि घोरान् राक्षससेवितान् ।\nइति प्रशस्ता वैदेही रावणेन महात्मना ॥३-४६-३२॥",
  "द्विजातिवेषेण हि तं दृष्ट्वा रावणमागतम् ।\nसर्वैरतिथिसत्कारैः पूजयामास मैथिली ॥३-४६-३३॥",
  "उपानीयासनं पूर्वं पाद्येनाभिनिमन्त्र्य च ।\nअब्रवीत् सिद्धमित्येव तदा तं सौम्यदर्शनम् ॥३-४६-३४॥",
  "द्विजातिवेषेण समीक्ष्य मैथिली समागतं पात्रकुसुम्भधारिणम् ।\nअशक्यमुद्द्वेष्टुमुपायदर्शनान्न्यमन्त्रयद् ब्राह्मणवत् तथागतम् ॥३-४६-३५॥",
  "इयं बृसी ब्राह्मण काममास्यतामिदं च पाद्यं प्रतिगृह्यतामिति ।\nइदं च सिद्धं वनजातमुत्तमं त्वदर्थमव्यग्रमिहोपभुज्यताम् ॥३-४६-३६॥",
  "निमन्त्र्यमाणः प्रतिपूर्णभाषिणीं नरेन्द्रपत्नीं प्रसमीक्ष्य मैथिलीम् ।\nप्रसह्य तस्या हरणे दृढं मनः समर्पयामास वधाय रावणः ॥३-४६-३७॥",
  "ततः सुवेषं मृगयागतं पतिं प्रतीक्षमाणा सहलक्ष्मणं तदा ।\nनिरीक्षमाणा हरितं ददर्श तन्महद् वनं नैव तु रामलक्ष्मणौ ॥३-४६-३८॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे रावणभिक्षुसत्कारः नाम षड्चत्वारिंशः सर्गः ॥३-४६॥"
]