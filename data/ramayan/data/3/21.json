[
  "श्रीमद्वाल्मीकीयरामायणे अरण्यकाण्डे खरसन्धुक्षणम् नाम एकविंशः सर्गः ॥३-२१॥",
  "स पुनः पतितां दृष्ट्वा क्रोधाच्छूर्पणखां पुनः ।\nउवाच व्यक्तया वाचा तामनर्थार्थमागताम् ॥३-२१-१॥",
  "मया त्विदानीं शूरास्ते राक्षसाः पिशिताशनाः ।\nत्वत्प्रियार्थं विनिर्दिष्टाः किमर्थं रुद्यते पुनः ॥३-२१-२॥",
  "भक्ताश्चैवानुरक्ताश्च हिताश्च मम नित्यशः ।\nहन्यमाना न हन्यन्ते न न कुर्युर्वचो मम ॥३-२१-३॥",
  "किमेतच्छ्रोतुमिच्छामि कारणं यत्कृते पुनः ।\nहा नाथेति विनर्दन्ती सर्पवच्चेष्टसे क्षितौ ॥३-२१-४॥",
  "अनाथवद् विलपसि किं नु नाथे मयि स्थिते ।\nउत्तिष्ठोत्तिष्ठ मा मैवं वैक्लव्यं त्यज्यतामिति ॥३-२१-५॥",
  "इत्येवमुक्ता दुर्धर्षा खरेण परिसान्त्विता ।\nविमृज्य नयने सास्रे खरं भ्रातरमब्रवीत् ॥३-२१-६॥",
  "अस्मीदानीमहं प्राप्ता हतश्रवणनासिका ।\nशोणितौघपरिक्लिन्ना त्वया च परिसान्त्विता ॥३-२१-७॥",
  "प्रेषिताश्च त्वया शूरा राक्षसास्ते चतुर्दश ।\nनिहन्तुं राघवं घोरं मत्प्रियार्थं सलक्ष्मणम् ॥३-२१-८॥",
  "ते तु रामेण सामर्षाः शूलपट्टिशपाणयः ।\nसमरे निहताः सर्वे सायकैर्मर्मभेदिभिः ॥३-२१-९॥",
  "तान् भूमौ पतितान् दृष्ट्वा क्षणेनैव महाजवान् ।\nरामस्य च महत्कर्म महांस्त्रासोऽभवन्मम ॥३-२१-१०॥",
  "सास्मि भीता समुद्विग्ना विषण्णा च निशाचर ।\nशरणं त्वां पुनः प्राप्ता सर्वतो भयदर्शिनी ॥३-२१-११॥",
  "विषादनक्राध्युषिते परित्रासोर्मिमालिनि ।\nकिं मां न त्रायसे मग्नां विपुले शोकसागरे ॥३-२१-१२॥",
  "एते च निहता भूमौ रामेण निशितैः शरैः ।\nये च मे पदवीं प्राप्ता राक्षसाः पिशिताशनाः ॥३-२१-१३॥",
  "मयि ते यद्यनुक्रोशो यदि रक्षःसु तेषु च ।\nरामेण यदि शक्तिस्ते तेजो वास्ति निशाचर ॥३-२१-१४॥",
  "दण्डकारण्यनिलयं जहि राक्षसकण्टकम् ।\nयदि रामममित्रघ्नं न त्वमद्य वधिष्यसि ॥३-२१-१५॥",
  "तव चैवाग्रतः प्राणांस्त्यक्ष्यामि निरपत्रपा ।\nबुद्ध्याहमनुपश्यामि न त्वं रामस्य संयुगे ॥३-२१-१६॥",
  "स्थातुं प्रतिमुखे शक्तः सबलोऽपि महारणे ।\nशूरमानी न शूरस्त्वं मिथ्यारोपितविक्रमः ॥३-२१-१७॥",
  "अपयाहि जनस्थानात् त्वरितः सहबान्धवः ।\nजहि त्वं समरे मूढान्यथा तु कुलपांसन ॥३-२१-१८॥",
  "मानुषौ तौ न शक्नोषि हन्तुं वै रामलक्ष्मणौ ।\nनिःसत्त्वस्याल्पवीर्यस्य वासस्ते कीदृशस्त्विह ॥३-२१-१९॥",
  "रामतेजोऽभिभूतो हि त्वं क्षिप्रं विनशिष्यसि ।\nस हि तेजःसमायुक्तो रामो दशरथात्मजः ॥३-२१-२०॥",
  "भ्राता चास्य महावीर्यो येन चास्मि विरूपिता ।\nएवं विलप्य बहुशो राक्षसी प्रदरोदरी ॥३-२१-२१॥",
  "भ्रातुः समीपे शोकार्ता नष्टसंज्ञा बभूव ह ।\nकराभ्यामुदरं हत्वा रुरोद भृशदुःखिता ॥३-२१-२२॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे एकविंशः सर्गः ॥३-२१॥"
]