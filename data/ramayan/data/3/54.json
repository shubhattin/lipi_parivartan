[
  "श्रीमद्वाल्मीकीयरामायणे अरण्यकाण्डे लङ्काप्रापणम् नाम चतुःपञ्चाशः सर्गः ॥३-५४॥",
  "ह्रियमाणा तु वैदेही कंचिन्नाथमपश्यती ।\nददर्श गिरिशृङ्गस्थान् पञ्च वानरपुङ्गवान् ॥३-५४-१॥",
  "तेषां मध्ये विशालाक्षी कौशेयं कनकप्रभम् ।\nउत्तरीयं वरारोहा शुभान्याभरणानि च ॥३-५४-२॥",
  "मुमोच यदि रामाय शंसेयुरिति भामिनी ।\nवस्त्रमुत्सृज्य तन्मध्ये निक्षिप्तं सहभूषणम् ॥३-५४-३॥",
  "सम्भ्रमात् तु दशग्रीवस्तत्कर्म च न बुद्धवान् ।\nपिङ्गाक्षास्तां विशालाक्षीं नेत्रैरनिमिषैरिव ॥३-५४-४॥",
  "विक्रोशन्तीं तदा सीतां ददृशुर्वानरोत्तमाः ।\nस च पम्पामतिक्रम्य लङ्कामभिमुखः पुरीम् ॥३-५४-५॥",
  "जगाम मैथिलीं गृह्य रुदतीं राक्षसेश्वरः ।\nतां जहार सुसंहृष्टो रावणो मृत्युमात्मनः ॥३-५४-६॥",
  "उत्सङ्गेनैव भुजगीं तीक्ष्णदंष्ट्रां महाविषाम् ।\nवनानि सरितः शैलान् सरांसि च विहायसा ॥३-५४-७॥",
  "स क्षिप्रं समतीयाय शरश्चापादिव च्युतः ।\nतिमिनक्रनिकेतं तु वरुणालयमक्षयम् ॥३-५४-८॥",
  "सरितां शरणं गत्वा समतीयाय सागरम् ।\nसम्भ्रमात् परिवृत्तोर्मी रुद्धमीनमहोरगः ॥३-५४-९॥",
  "वैदेह्यां ह्रियमाणायां बभूव वरुणालयः ।\nअन्तरिक्षगता वाचः ससृजुश्चारणास्तदा ॥३-५४-१०॥",
  "एतदन्तो दशग्रीव इति सिद्धास्तथाब्रुवन् ।\nस तु सीतां विचेष्टन्तीमङ्केनादाय रावणः ॥३-५४-११॥",
  "प्रविवेश पुरीं लङ्कां रूपिणीं मृत्युमात्मनः ।\nसोऽभिगम्य पुरीं लङ्कां सुविभक्तमहापथाम् ॥३-५४-१२॥",
  "संरूढकक्ष्यां बहुलां स्वमन्तःपुरमाविशत् ।\nतत्र तामसितापाङ्गीं शोकमोहसमन्विताम् ॥३-५४-१३॥",
  "निदधे रावणः सीतां मयो मायामिवासुरीम् ।\nअब्रवीच्च दशग्रीवः पिशाचीर्घोरदर्शनाः ॥३-५४-१४॥",
  "यथा नैनां पुमान् स्त्री वा सीतां पश्यत्यसम्मतः ।\nमुक्तामणिसुवर्णानि वस्त्राण्याभरणानि च ॥३-५४-१५॥",
  "यद् यदिच्छेत् तदैवास्या देयं मच्छन्दतो यथा ।\nया च वक्ष्यति वैदेहीं वचनं किंचिदप्रियम् ॥३-५४-१६॥",
  "अज्ञानाद् यदि वा ज्ञानान्न तस्या जीवितं प्रियम् ।\nतथोक्त्वा राक्षसीस्तास्तु राक्षसेन्द्रः प्रतापवान् ॥३-५४-१७॥",
  "निष्क्रम्यान्तःपुरात् तस्मात् किं कृत्यमिति चिन्तयन् ।\nददर्शाष्टौ महावीर्यान् राक्षसान् पिशिताशनान् ॥३-५४-१८॥",
  "स तान् दृष्ट्वा महावीर्यो वरदानेन मोहितः ।\nउवाच तानिदं वाक्यं प्रशस्य बलवीर्यतः ॥३-५४-१९॥",
  "नानाप्रहरणाः क्षिप्रमितो गच्छत सत्वराः ।\nजनस्थानं हतस्थानं भूतपूर्वं खरालयम् ॥३-५४-२०॥",
  "तत्रास्यतां जनस्थाने शून्ये निहतराक्षसे ।\nपौरुषं बलमाश्रित्य त्रासमुत्सृज्य दूरतः ॥३-५४-२१॥",
  "बहुसैन्यं महावीर्यं जनस्थाने निवेशितम् ।\nसदूषणखरं युद्धे निहतं रामसायकैः ॥३-५४-२२॥",
  "ततः क्रोधो ममापूर्वो धैर्यस्योपरि वर्धते ।\nवैरं च सुमहज्जातं रामं प्रति सुदारुणम् ॥३-५४-२३॥",
  "निर्यातयितुमिच्छामि तच्च वैरं महारिपोः ।\nनहि लप्स्याम्यहं निद्रामहत्वा संयुगे रिपुम् ॥३-५४-२४॥",
  "तं त्विदानीमहं हत्वा खरदूषणघातिनम् ।\nरामं शर्मोपलप्स्यामि धनं लब्ध्वेव निर्धनः ॥३-५४-२५॥",
  "जनस्थाने वसद्भिस्तु भवद्भी राममाश्रिता ।\nप्रवृत्तिरुपनेतव्या किं करोतीति तत्त्वतः ॥३-५४-२६॥",
  "अप्रमादाच्च गन्तव्यं सर्वैरेव निशाचरैः ।\nकर्तव्यश्च सदा यत्नो राघवस्य वधं प्रति ॥३-५४-२७॥",
  "युष्माकं तु बलं ज्ञातं बहुशो रणमूर्धनि ।\nअतश्चास्मिञ्जनस्थाने मया यूयं निवेशिताः ॥३-५४-२८॥",
  "ततः प्रियं वाक्यमुपेत्य राक्षसा महार्थमष्टावभिवाद्य रावणम् ।\nविहाय लङ्कां सहिताः प्रतस्थिरे यतो जनस्थानमलक्ष्यदर्शनाः ॥३-५४-२९॥",
  "ततस्तु सीतामुपलभ्य रावणः सुसम्प्रहृष्टः परिगृह्य मैथिलीम् ।\nप्रसज्य रामेण च वैरमुत्तमं बभूव मोहान्मुदितः स रावणः ॥३-५४-३०॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे चतुःपञ्चाशः सर्गः ॥३-५४॥"
]