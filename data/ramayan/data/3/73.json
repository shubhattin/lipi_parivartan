[
  "श्रीमद्वाल्मीकीयरामायणे अरण्यकाण्डे ऋश्यमूकमार्गकथनम् नाम त्रिसप्ततितमः सर्गः ॥३-७३॥",
  "दर्शयित्वा तु रामाय सीतायाः परिमार्गणे ।\nवाक्यमन्वर्थमर्थज्ञः कबन्धः पुनरब्रवीत् ॥३-७३-१॥",
  "एष राम शिवः पन्था यत्रैते पुष्पिता द्रुमाः ।\nप्रतीचीं दिशमाश्रित्य प्रकाशन्ते मनोरमाः ॥३-७३-२॥",
  "जम्बूप्रियालपनसा न्यग्रोधप्लक्षतिन्दुकाः ।\nअश्वत्थाः कर्णिकाराश्च चूताश्चान्ये च पादपाः ॥३-७३-३॥",
  "धन्वना नागवृक्षाश्च तिलका नक्तमालकाः ।\nनीलाशोकाः कदम्बाश्च करवीराश्च पुष्पिताः ॥३-७३-४॥",
  "अग्निमुख्या अशोकाश्च सुरक्ताः पारिभद्रकाः ।\nतानारुह्याथवा भूमौ पातयित्वा च तान् बलात् ॥३-७३-५॥",
  "फलान्यमृतकल्पानि भक्षयित्वा गमिष्यथः ।\nतदतिक्रम्य काकुत्स्थ वनं पुष्पितपादपम् ॥३-७३-६॥",
  "नन्दनप्रतिमं चान्यत् कुरवस्तूत्तरा इव ।\nसर्वकालफला यत्र पादपा मधुरस्रवाः ॥३-७३-७॥",
  "सर्वे च ऋतवस्तत्र वने चैत्ररथे यथा ।\nफलभारनतास्तत्र महाविटपधारिणः ॥३-७३-८॥",
  "शोभन्ते सर्वतस्तत्र मेघपर्वतसंनिभाः ।\nतानारुह्याथवा भूमौ पातयित्वाथवा सुखम् ॥३-७३-९॥",
  "फलान्यमृतकल्पानि लक्ष्मणस्ते प्रदास्यति ।\nचङ्क्रमन्तौ वरान् शैलान् शैलाच्छैलं वनाद् वनम् ॥३-७३-१०॥",
  "ततः पुष्करिणीं वीरौ पम्पां नाम गमिष्यथः ।\nअशर्करामविभ्रंशां समतीर्थामशैवलाम् ॥३-७३-११॥",
  "राम संजातवालूकां कमलोत्पलशोभिताम् ।\nतत्र हंसाः प्लवाः क्रौञ्चाः कुरराश्चैव राघव ॥३-७३-१२॥",
  "वल्गुस्वरा निकूजन्ति पम्पासलिलगोचराः ।\nनोद्विजन्ते नरान् दृष्ट्वा वधस्याकोविदाः शुभाः ॥३-७३-१३॥",
  "घृतपिण्डोपमान् स्थूलांस्तान् द्विजान् भक्षयिष्यथः ।\nरोहितान् वक्रतुण्डांश्च नलमीनांश्च राघव ॥३-७३-१४॥",
  "पम्पायामिषुभिर्मत्स्यांस्तत्र राम वरान् हतान् ।\nनिस्त्वक्पक्षानयस्तप्तानकृशानैककण्टकान् ॥३-७३-१५॥",
  "तव भक्त्या समायुक्तो लक्ष्मणः सम्प्रदास्यति ।\nभृशं तान् खादतो मत्स्यान् पम्पायाः पुष्पसंचये ॥३-७३-१६॥",
  "पद्मगन्धि शिवं वारि सुखशीतमनामयम् ।\nउद्धृत्य स तदाक्लिष्टं रूप्यस्फटिकसंनिभम् ॥३-७३-१७॥",
  "अथ पुष्करपर्णेन लक्ष्मणः पाययिष्यति ।\nस्थूलान् गिरिगुहाशय्यान् वानरान् वनचारिणः ॥३-७३-१८॥",
  "सायाह्ने विचरन् राम दर्शयिष्यति लक्ष्मणः ।\nअपां लोभादुपावृत्तान् वृषभानिव नर्दतः ॥३-७३-१९॥",
  "स्थूलान् पीतांश्च पम्पायां द्रक्ष्यसि त्वं नरोत्तम ।\nसायाह्ने विचरन् राम विटपी माल्यधारिणः ॥३-७३-२०॥",
  "शिवोदकं च पम्पायां दृष्ट्वा शोकं विहास्यसि ।\nसुमनोभिश्चितास्तत्र तिलका नक्तमालकाः ॥३-७३-२१॥",
  "उत्पलानि च फुल्लानि पङ्कजानि च राघव ।\nन तानि कश्चिन्माल्यानि तत्रारोपयिता नरः ॥३-७३-२२॥",
  "न च वै म्लानतां यान्ति न च शीर्यन्ति राघव ।\nमतङ्गशिष्यास्तत्रासन्नृषयः सुसमाहिताः ॥३-७३-२३॥",
  "तेषां भाराभितप्तानां वन्यमाहरतां गुरोः ।\nये प्रपेतुर्महीं तूर्णं शरीरात् स्वेदबिन्दवः ॥३-७३-२४॥",
  "तानि माल्यानि जातानि मुनीनां तपसा तदा ।\nस्वेदबिन्दुसमुत्थानि न विनश्यन्ति राघव ॥३-७३-२५॥",
  "तेषां गतानामद्यापि दृश्यते परिचारिणी ।\nश्रमणी शबरी नाम काकुत्स्थ चिरजीविनी ॥३-७३-२६॥",
  "त्वां तु धर्मे स्थिता नित्यं सर्वभूतनमस्कृतम् ।\nदृष्ट्वा देवोपमं राम स्वर्गलोकं गमिष्यति ॥३-७३-२७॥",
  "ततस्तद्राम पम्पायास्तीरमाश्रित्य पश्चिमम् ।\nआश्रमस्थानमतुलं गुह्यं काकुत्स्थ पश्यसि ॥३-७३-२८॥",
  "न तत्राक्रमितुं नागाः शक्नुवन्ति तदाश्रमे ।\nऋषेस्तस्य मतङ्गस्य विधानात् तच्च काननम् ॥३-७३-२९॥",
  "मतङ्गवनमित्येव विश्रुतं रघुनन्दन ।\nतस्मिन् नन्दनसंकाशे देवारण्योपमे वने ॥३-७३-३०॥",
  "नानाविहगसंकीर्णे रंस्यसे राम निर्वृतः ।\nऋष्यमूकस्तु पम्पायाः पुरस्तात् पुष्पितद्रुमः ॥३-७३-३१॥",
  "सुदुःखारोहणश्चैव शिशुनागाभिरक्षितः ।\nउदारो ब्रह्मणा चैव पूर्वकालेऽभिनिर्मितः ॥३-७३-३२॥",
  "शयानः पुरुषो राम तस्य शैलस्य मूर्धनि ।\nयत् स्वप्नं लभते वित्तं तत् प्रबुद्धोऽधिगच्छति ॥३-७३-३३॥",
  "यस्त्वेनं विषमाचारः पापकर्माधिरोहति ।\nतत्रैव प्रहरन्त्येनं सुप्तमादाय राक्षसाः ॥३-७३-३४॥",
  "तत्रापि शिशुनागानामाक्रन्दः श्रूयते महान् ।\nक्रीडतां राम पम्पायां मतङ्गाश्रमवासिनाम् ॥३-७३-३५॥",
  "सक्ता रुधिरधाराभिः संहत्य परमद्विपाः ।\nप्रचरन्ति पृथक्कीर्णा मेघवर्णास्तरस्विनः ॥३-७३-३६॥",
  "ते तत्र पीत्वा पानीयं विमलं चारु शोभनम् ।\nअत्यन्तसुखसंस्पर्शं सर्वगन्धसमन्वितम् ॥३-७३-३७॥",
  "निर्वृत्ताः संविगाहन्ते वनानि वनगोचराः ।\nऋक्षांश्च द्वीपिनश्चैव नीलकोमलकप्रभान् ॥३-७३-३८॥",
  "रुरूनपेतानजयान् दृष्ट्वा शोकं प्रहास्यसि ।\nराम तस्य तु शैलस्य महती शोभते गुहा ॥३-७३-३९॥",
  "शिलापिधाना काकुत्स्थ दुःखं चास्याः प्रवेशनम् ।\nतस्या गुहायाः प्राग्द्वारे महान् शीतोदको ह्रदः बहुमूलफलो रम्यो नानानगसमाकुलः ।\nतस्यां वसति धर्मात्मा सुग्रीवः सह वानरैः ॥३-७३-४०॥",
  "कदाचिच्छिखरे तस्य पर्वतस्यापि तिष्ठति ।\nकबन्धस्त्वनुशास्यैवं तावुभौ रामलक्ष्मणौ ॥३-७३-४१॥",
  "स्रग्वी भास्करवर्णाभः खे व्यरोचत वीर्यवान् ।\nतं तु खस्थं महाभागं तावुभौ रामलक्ष्मणौ ॥३-७३-४२॥",
  "प्रस्थितौ त्वं व्रजस्वेति वाक्यमूचतुरन्तिके ।\nगम्यतां कार्यसिद्ध्यर्थमिति तावब्रवीत् स च ॥३-७३-४३॥",
  "सुप्रीतौ तावनुज्ञाप्य कबन्धः प्रस्थितस्तदा ॥३-७३-४४॥",
  "स तत् कबन्धः प्रतिपद्य रूपं वृतः श्रिया भास्वरसर्वदेहः ।\nनिदर्शयन् राममवेक्ष्य खस्थः सख्यं कुरुष्वेति तदाभ्युवाच ॥३-७३-४५॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे त्रिसप्ततितमः सर्गः ॥३-७३॥"
]