[
  "श्रीमद्वाल्मीकीयरामायणे अरण्यकाण्डे शूर्पनखाविरूपणम् नाम अष्टादशः सर्गः ॥३-१८॥",
  "तां तु शूर्पणखां रामः कामपाशावपाशिताम् ।\nस्वेच्छया श्लक्ष्णया वाचा स्मितपूर्वमथाब्रवीत् ॥३-१८-१॥",
  "कृतदारोऽस्मि भवति भार्येयं दयिता मम ।\nत्वद्विधानां तु नारीणां सुदुःखा ससपत्नता ॥३-१८-२॥",
  "अनुजस्त्वेष मे भ्राता शीलवान् प्रियदर्शनः ।\nश्रीमानकृतदारश्च लक्ष्मणो नाम वीर्यवान् ॥३-१८-३॥",
  "अपूर्वी भार्यया चार्थी तरुणः प्रियदर्शनः ।\nअनुरूपश्च ते भर्ता रूपस्यास्य भविष्यति ॥३-१८-४॥",
  "एनं भज विशालाक्षि भर्तारं भ्रातरं मम ।\nअसपत्ना वरारोहे मेरुमर्कप्रभा यथा ॥३-१८-५॥",
  "इति रामेण सा प्रोक्ता राक्षसी काममोहिता ।\nविसृज्य रामं सहसा ततो लक्ष्मणमब्रवीत् ॥३-१८-६॥",
  "अस्य रूपस्य ते युक्ता भार्याहं वरवर्णिनी ।\nमया सह सुखं सर्वान् दण्डकान् विचरिष्यसि ॥३-१८-७॥",
  "एवमुक्तस्तु सौमित्री राक्षस्या वाक्यकोविदः ।\nततः शूर्पनखीं स्मित्वा लक्ष्मणो युक्तमब्रवीत् ॥३-१८-८॥",
  "कथं दासस्य मे दासी भार्या भवितुमिच्छसि ।\nसोऽहमार्येण परवान् भ्रात्रा कमलवर्णिनि ॥३-१८-९॥",
  "समृद्धार्थस्य सिद्धार्था मुदितामलवर्णिनी ।\nआर्यस्य त्वं विशालाक्षि भार्या भव यवीयसी ॥३-१८-१०॥",
  "एतां विरूपामसतीं करालां निर्णतोदरीम् ।\nभार्यां वृद्धां परित्यज्य त्वामेवैष भजिष्यति ॥३-१८-११॥",
  "को हि रूपमिदं श्रेष्ठं संत्यज्य वरवर्णिनि ।\nमानुषीषु वरारोहे कुर्याद् भावं विचक्षणः ॥३-१८-१२॥",
  "इति सा लक्ष्मणेनोक्ता कराला निर्णतोदरी ।\nमन्यते तद्वचः सत्यं परिहासाविचक्षणा ॥३-१८-१३॥",
  "सा रामं पर्णशालायामुपविष्टं परंतपम् ।\nसीतया सह दुर्धर्षमब्रवीत् काममोहिता ॥३-१८-१४॥",
  "इमां विरूपामसतीं करालां निर्णतोदरीम् ।\nवृद्धां भार्यामवष्टभ्य न मां त्वं बहु मन्यसे ॥३-१८-१५॥",
  "अद्येमां भक्षयिष्यामि पश्यतस्तव मानुषीम् ।\nत्वया सह चरिष्यामि निःसपत्ना यथासुखम् ॥३-१८-१६॥",
  "इत्युक्त्वा मृगशावाक्षीमलातसदृशेक्षणा ।\nअभ्यगच्छत् सुसंक्रुद्धा महोल्का रोहिणीमिव ॥३-१८-१७॥",
  "तां मृत्युपाशप्रतिमामापतन्तीं महाबलः ।\nविगृह्य रामः कुपितस्ततो लक्ष्मणमब्रवीत् ॥३-१८-१८॥",
  "क्रूरैरनार्यैः सौमित्रे परिहासः कथंचन ।\nन कार्यः पश्य वैदेहीं कथंचित् सौम्य जीवतीम् ॥३-१८-१९॥",
  "इमां विरूपामसतीमतिमत्तां महोदरीम् ।\nराक्षसीं पुरुषव्याघ्र विरूपयितुमर्हसि ॥३-१८-२०॥",
  "इत्युक्तो लक्ष्मणस्तस्याः क्रुद्धो रामस्य पश्यतः ।\nउद्धृत्य खड्गं चिच्छेद कर्णनासे महाबलः ॥३-१८-२१॥",
  "निकृत्तकर्णनासा तु विस्वरं सा विनद्य च ।\nयथागतं प्रदुद्राव घोरा शूर्पणखा वनम् ॥३-१८-२२॥",
  "सा विरूपा महाघोरा राक्षसी शोणितोक्षिता ।\nननाद विविधान् नादान् यथा प्रावृषि तोयदः ॥३-१८-२३॥",
  "सा विक्षरन्ती रुधिरं बहुधा घोरदर्शना ।\nप्रगृह्य बाहू गर्जन्ती प्रविवेश महावनम् ॥३-१८-२४॥",
  "ततस्तु सा राक्षससङ्घसंवृतंखरं जनस्थानगतं विरूपिता ।\nउपेत्य तं भ्रातरमुग्रतेजसंपपात भूमौ गगनाद् यथाशनिः ॥३-१८-२५॥",
  "ततः सभार्यं भयमोहमूर्च्छितासलक्ष्मणं राघवमागतं वनम् ।\nविरूपणं चात्मनि शोणितोक्षिताशशंस सर्वं भगिनी खरस्य सा ॥३-१८-२६॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे अष्टादशः सर्गः ॥३-१८॥"
]