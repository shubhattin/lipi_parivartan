[
  "श्रीमद्वाल्मीकीयरामायणे अरण्यकाण्डे खररामसंप्रहारः नाम अष्टाविंशः सर्गः ॥३-२८॥",
  "निहतं दूषणं दृष्ट्वा रणे त्रिशिरसा सह ।\nखरस्याप्यभवत् त्रासो दृष्ट्वा रामस्य विक्रमम् ॥३-२८-१॥",
  "स दृष्ट्वा राक्षसं सैन्यमविषह्यं महाबलम् ।\nहतमेकेन रामेण दूषणस्त्रिशिरा अपि ॥३-२८-२॥",
  "तद्बलं हतभूयिष्ठं विमनाः प्रेक्ष्य राक्षसः ।\nआससाद खरो रामं नमुचिर्वासवं यथा ॥३-२८-३॥",
  "विकृष्य बलवच्चापं नाराचान् रक्तभोजनान् ।\nखरश्चिक्षेप रामाय क्रुद्धानाशीविषानिव ॥३-२८-४॥",
  "ज्यां विधुन्वन् सुबहुशः शिक्षयास्त्राणि दर्शयन् ।\nचचार समरे मार्गान् शरै रथगतः खरः ॥३-२८-५॥",
  "स सर्वाश्च दिशो बाणैः प्रदिशश्च महारथः ।\nपूरयामास तं दृष्ट्वा रामोऽपि सुमहद् धनुः ॥३-२८-६॥",
  "स सायकैर्दुर्विषहैर्विस्फुलिङ्गैरिवाग्निभिः ।\nनभश्चकाराविवरं पर्जन्य इव वृष्टिभिः ॥३-२८-७॥",
  "तद् बभूव शितैर्बाणैः खररामविसर्जितैः ।\nपर्याकाशमनाकाशं सर्वतः शरसंकुलम् ॥३-२८-८॥",
  "शरजालावृतः सूर्यो न तदा स्म प्रकाशते ।\nअन्योन्यवधसंरम्भादुभयोः सम्प्रयुध्यतोः ॥३-२८-९॥",
  "ततो नालीकनाराचैस्तीक्ष्णाग्रैश्च विकर्णिभिः ।\nआजघान रणे रामं तोत्रैरिव महाद्विपम् ॥३-२८-१०॥",
  "तं रथस्थं धनुष्पाणिं राक्षसं पर्यवस्थितम् ।\nददृशुः सर्वभूतानि पाशहस्तमिवान्तकम् ॥३-२८-११॥",
  "हन्तारं सर्वसैन्यस्य पौरुषे पर्यवस्थितम् ।\nपरिश्रान्तं महासत्त्वं मेने रामं खरस्तदा ॥३-२८-१२॥",
  "तं सिंहमिव विक्रान्तं सिंहविक्रान्तगामिनम् ।\nदृष्ट्वा नोद्विजते रामः सिंहः क्षुद्रमृगं यथा ॥३-२८-१३॥",
  "ततः सूर्यनिकाशेन रथेन महता खरः ।\nआससादाथ तं रामं पतङ्ग इव पावकम् ॥३-२८-१४॥",
  "ततोऽस्य सशरं चापं मुष्टिदेशे महात्मनः ।\nखरश्चिच्छेद रामस्य दर्शयन् हस्तलाघवम् ॥३-२८-१५॥",
  "स पुनस्त्वपरान् सप्त शरानादाय मर्मणि ।\nनिजघान रणे क्रुद्धः शक्राशनिसमप्रभान् ॥३-२८-१६॥",
  "ततः शरसहस्रेण राममप्रतिमौजसम् ।\nअर्दयित्वा महानादं ननाद समरे खरः ॥३-२८-१७॥",
  "ततस्तत्प्रहतं बाणैः खरमुक्तैः सुपर्वभिः ।\nपपात कवचं भूमौ रामस्यादित्यवर्चसम् ॥३-२८-१८॥",
  "स शरैरर्पितः क्रुद्धः सर्वगात्रेषु राघवः ।\nरराज समरे रामो विधूमोऽग्निरिव ज्वलन् ॥३-२८-१९॥",
  "ततो गम्भीरनिर्ह्रादं रामः शत्रुनिबर्हणः ।\nचकारान्ताय स रिपोः सज्यमन्यन्महद्धनुः ॥३-२८-२०॥",
  "सुमहद् वैष्णवं यत् तदतिसृष्टं महर्षिणा ।\nवरं तद् धनुरुद्यम्य खरं समभिधावत ॥३-२८-२१॥",
  "ततः कनकपुङ्खैस्तु शरैः संनतपर्वभिः ।\nचिच्छेद रामः संक्रुद्धः खरस्य समरे ध्वजम् ॥३-२८-२२॥",
  "स दर्शनीयो बहुधा विच्छिन्नः काञ्चनो ध्वजः ।\nजगाम धरणीं सूर्यो देवतानामिवाज्ञया ॥३-२८-२३॥",
  "तं चतुर्भिः खरः क्रुद्धो रामं गात्रेषु मार्गणैः ।\nविव्याध हृदि मर्मज्ञो मातङ्गमिव तोमरैः ॥३-२८-२४॥",
  "स रामो बहुभिर्बाणैः खरकार्मुकनिःसृतैः ।\nविद्धो रुधिरसिक्ताङ्गो बभूव रुषितो भृशम् ॥३-२८-२५॥",
  "स धनुर्धन्विनां श्रेष्ठः संगृह्य परमाहवे ।\nमुमोच परमेष्वासः षट् शरानभिलक्षितान् ॥३-२८-२६॥",
  "शिरस्येकेन बाणेन द्वाभ्यां बाह्वोरथार्पयत् ।\nत्रिभिश्चन्द्रार्धवक्त्रैश्च वक्षस्यभिजघान ह ॥३-२८-२७॥",
  "ततः पश्चान्महातेजा नाराचान् भास्करोपमान् ।\nजघान राक्षसं क्रुद्धस्त्रयोदश शिलाशितान् ॥३-२८-२८॥",
  "रथस्य युगमेकेन चतुर्भिः शबलान् हयान् ।\nषष्ठेन च शिरः संख्ये चिच्छेद खरसारथेः ॥३-२८-२९॥",
  "त्रिभिस्त्रिवेणून् बलवान् द्वाभ्यामक्षं महाबलः ।\nद्वादशेन तु बाणेन खरस्य सशरं धनुः ॥३-२८-३०॥",
  "छित्त्वा वज्रनिकाशेन राघवः प्रहसन्निव ।\nत्रयोदशेनेन्द्रसमो बिभेद समरे खरम् ॥३-२८-३१॥",
  "प्रभग्नधन्वा विरथो हताश्वो हतसारथिः ।\nगदापाणिरवप्लुत्य तस्थौ भूमौ खरस्तदा ॥३-२८-३२॥",
  "तत् कर्म रामस्य महारथस्यसमेत्य देवाश्च महर्षयश्च ।\nअपूजयन् प्राञ्जलयः प्रहृष्टास्तदा विमानाग्रगताः समेताः ॥३-२८-३३॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे अष्टाविंशः सर्गः ॥३-२८॥"
]