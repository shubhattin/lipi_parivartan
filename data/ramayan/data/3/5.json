[
  "अथ श्रीमद्वाल्मीकीयरामायणे अरण्यकाण्डे शरभङ्गब्रह्मलोकप्रस्थानम् नाम पञ्चमः सर्गः ॥३-५॥",
  "हत्वा तु तं भीमबलं विराधं राक्षसं वने ।\nततः सीतां परिष्वज्य समाश्वास्य च वीर्यवान् ॥३-५-१॥",
  "अब्रवीद् भ्रातरं रामो लक्ष्मणं दीप्ततेजसम् ।\nकष्टं वनमिदं दुर्गं न च स्मो वनगोचराः ॥३-५-२॥",
  "अभिगच्छामहे शीघ्रं शरभङ्गं तपोधनम् ।\nआश्रमं शरभङ्गस्य राघवोऽभिजगाम ह ॥३-५-३॥",
  "तस्य देवप्रभावस्य तपसा भावितात्मनः ।\nसमीपे शरभङ्गस्य ददर्श महदद्भुतम् ॥३-५-४॥",
  "विभ्राजमानं वपुषा सूर्यवैश्वानरप्रभम् ।\nरथप्रवरमारूढमाकाशे विबुधानुगम् ॥३-५-५॥",
  "असंस्पृशन्तं वसुधां ददर्श विबुधेश्वरम् ।\nसम्प्रभाभरणं देवं विरजोऽम्बरधारिणम् ॥३-५-६॥",
  "तद्विधैरेव बहुभिः पूज्यमानं महात्मभिः ।\nहरितैर्वाजिभिर्युक्तमन्तरिक्षगतं रथम् ॥३-५-७॥",
  "ददर्शादूरतस्तस्य तरुणादित्यसंनिभम् ।\nपाण्डुराभ्रघनप्रख्यं चन्द्रमण्डलसंनिभम् ॥३-५-८॥",
  "अपश्यद् विमलं छत्रं चित्रमाल्योपशोभितम् ।\nचामरव्यजने चाग्र्ये रुक्मदण्डे महाधने ॥३-५-९॥",
  "गृहीते वरनारीभ्यां धूयमाने च मूर्धनि ।\nगन्धर्वामरसिद्धाश्च बहवः परमर्षयः ॥३-५-१०॥",
  "अन्तरिक्षगतं देवं गीर्भिरग्र्या भिरैडयन् ।\nसह सम्भाषमाणे तु शरभङ्गेन वासवे ॥३-५-११॥",
  "दृष्ट्वा शतक्रतुं तत्र रामो लक्ष्मणमब्रवीत् ।\nरामोऽथ रथमुद्दिश्य भ्रातुर्दर्शयताद्भुतम् ॥३-५-१२॥",
  "अर्चिष्मन्तं श्रिया जुष्टमद्भुतं पश्य लक्ष्मण ।\nप्रतपन्तमिवादित्यमन्तरिक्षगतं रथम् ॥३-५-१३॥",
  "ये हयाः पुरुहूतस्य पुरा शक्रस्य नः श्रुताः ।\nअन्तरिक्षगता दिव्यास्त इमे हरयो ध्रुवम् ॥३-५-१४॥",
  "इमे च पुरुषव्याघ्र ये तिष्ठन्त्यभितो दिशम् ।\nशतं शतं कुण्डलिनो युवानः खड्गपाणयः ॥३-५-१५॥",
  "विस्तीर्णविपुलोरस्काः परिघायतबाहवः ।\nशोणांशुवसनाः सर्वे व्याघ्रा इव दुरासदाः ॥३-५-१६॥",
  "उरोदेशेषु सर्वेषां हारा ज्वलनसंनिभाः ।\nरूपं बिभ्रति सौमित्रे पञ्चविंशतिवार्षिकम् ॥३-५-१७॥",
  "एतद्धि किल देवानां वयो भवति नित्यदा ।\nयथेमे पुरुषव्याघ्रा दृश्यन्ते प्रियदर्शनाः ॥३-५-१८॥",
  "इहैव सह वैदेह्या मुहूर्तं तिष्ठ लक्ष्मण ।\nयावज्जानाम्यहं व्यक्तं क एष द्युतिमान् रथे ॥३-५-१९॥",
  "तमेवमुक्त्वा सौमित्रिमिहैव स्थीयतामिति ।\nअभिचक्राम काकुत्स्थः शरभङ्गाश्रमं प्रति ॥३-५-२०॥",
  "ततः समभिगच्छन्तं प्रेक्ष्य रामं शचीपतिः ।\nशरभङ्गमनुज्ञाप्य विबुधानिदमब्रवीत् ॥३-५-२१॥",
  "इहोपयात्यसौ रामो यावन्मां नाभिभाषते ।\nनिष्ठां नयत तावत् तु ततो माद्रष्टुमर्हति ॥३-५-२२॥",
  "जितवन्तं कृतार्थं हि तदाहमचिरादिमम् ।\nकर्म ह्यनेन कर्तव्यं महदन्यैः सुदुष्करम् ॥३-५-२३॥",
  "अथ वज्री तमामन्त्र्य मानयित्वा च तापसम् ।\nरथेन हययुक्तेन ययौ दिवमरिंदमः ॥३-५-२४॥",
  "प्रयाते तु सहस्राक्षे राघवः सपरिच्छदः ।\nअग्निहोत्रमुपासीनं शरभङ्गमुपागमत् ॥३-५-२५॥",
  "तस्य पादौ च संगृह्य रामः सीता च लक्ष्मणः ।\nनिषेदुस्तदनुज्ञाता लब्धवासा निमन्त्रिताः ॥३-५-२६॥",
  "ततः शक्रोपयानं तु पर्यपृच्छत राघवः ।\nशरभङ्गश्च तत् सर्वं राघवाय न्यवेदयत् ॥३-५-२७॥",
  "मामेष वरदो राम ब्रह्मलोकं निनीषति ।\nजितमुग्रेण तपसा दुष्प्रापमकृतात्मभिः ॥३-५-२८॥",
  "अहं ज्ञात्वा नरव्याघ्र वर्तमानमदूरतः ।\nब्रह्मलोकं न गच्छामि त्वामदृष्ट्वा प्रियातिथिम् ॥३-५-२९॥",
  "त्वयाहं पुरुषव्याघ्र धार्मिकेण महात्मना ।\nसमागम्य गमिष्यामि त्रिदिवं चावरं परम् ॥३-५-३०॥",
  "अक्षया नरशार्दूल जिता लोका मया शुभाः ।\nब्राह्म्याश्च नाकपृष्ठ्याश्च प्रतिगृह्णीष्व मामकान् ॥३-५-३१॥",
  "एवमुक्तो नरव्याघ्रः सर्वशास्त्रविशारदः ।\nऋषिणा शरभङ्गेन राघवो वाक्यमब्रवीत् ॥३-५-३२॥",
  "अहमेवाहरिष्यामि सर्वाल्ँ लोकान् महामुने ।\nआवासं त्वहमिच्छामि प्रदिष्टमिह कानने ॥३-५-३३॥",
  "राघवेणैवमुक्तस्तु शक्रतुल्यबलेन वै ।\nशरभङ्गो महाप्राज्ञः पुनरेवाब्रवीद् वचः ॥३-५-३४॥",
  "इह राम महातेजाः सुतीक्ष्णो नाम धार्मिकः ।\nवसत्यरण्ये नियतः स ते श्रेयो विधास्यति ॥३-५-३५॥",
  "सुतीक्ष्णमभिगच्छ त्वं शुचौ देशे तपस्विनम् ।\nरमणीये वनोद्देशे स ते वासं विधास्यति ॥३-५-३६॥",
  "इमां मन्दाकिनीं राम प्रतिस्रोतामनुव्रज ।\nनदीं पुष्पोडुपवहां ततस्तत्र गमिष्यसि ॥३-५-३७॥",
  "एष पन्था नरव्याघ्र मुहूर्तं पश्य तात माम् ।\nयावज्जहामि गात्राणि जीर्णां त्वचमिवोरगः ॥३-५-३८॥",
  "ततोऽग्निं स समाधाय हुत्वा चाज्येन मन्त्रवत् ।\nशरभङ्गो महातेजाः प्रविवेश हुताशनम् ॥३-५-३९॥",
  "तस्य रोमाणि केशांश्च तदा वह्निर्महात्मनः ।\nजीर्णां त्वचं तदस्थीनि यच्च मांसं च शोणितम् ॥३-५-४०॥",
  "स च पावकसंकाशः कुमारः समपद्यत ।\nउत्थायाग्निचयात् तस्माच्छरभङ्गो व्यरोचत ॥३-५-४१॥",
  "स लोकानाहिताग्नीनामृषीणां च महात्मनाम् ।\nदेवानां च व्यतिक्रम्य ब्रह्मलोकं व्यरोहत ॥३-५-४२॥",
  "स पुण्यकर्मा भुवने द्विजर्षभः पितामहं सानुचरं ददर्श ह ।\nपितामहश्चापि समीक्ष्य तं द्विजं ननन्द सुस्वागतमित्युवाच ह ॥३-५-४३॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे शरभङ्गब्रह्मलोकप्रस्थानम् नाम पञ्चमः सर्गः ॥३-५॥"
]