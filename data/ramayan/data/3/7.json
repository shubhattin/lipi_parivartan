[
  "श्रीमद्वाल्मीकीयरामायणे अरण्यकाण्डे सुतीक्ष्णाश्रमः नाम सप्तमः सर्गः ॥३-७॥",
  "रामस्तु सहितो भ्रात्रा सीतया च परंतपः ।\nसुतीक्ष्णस्याश्रमपदं जगाम सह तैर्द्विजैः ॥३-७-१॥",
  "स गत्वा दूरमध्वानं नदीस्तीर्त्वा बहूदकाः ।\nददर्श विमलं शैलं महामेरुमिवोन्नतम् ॥३-७-२॥",
  "ततस्तदिक्ष्वाकुवरौ सततं विविधैर्द्रुमैः ।\nकाननं तौ विविशतुः सीतया सह राघवौ ॥३-७-३॥",
  "प्रविष्टस्तु वनं घोरं बहुपुष्पफलद्रुमम् ।\nददर्शाश्रममेकान्ते चीरमालापरिष्कृतम् ॥३-७-४॥",
  "तत्र तापसमासीनं मलपङ्कजधारिणम् ।\nरामः सुतीक्ष्णं विधिवत् तपोधनमभाषत ॥३-७-५॥",
  "रामोऽहमस्मि भगवन् भवन्तं द्रष्टुमागतः ।\nतन्माभिवद धर्मज्ञ महर्षे सत्यविक्रम ॥३-७-६॥",
  "स निरीक्ष्य ततो धीरो रामं धर्मभृतां वरम् ।\nसमाश्लिष्य च बाहुभ्यामिदं वचनमब्रवीत् ॥३-७-७॥",
  "स्वागतं ते रघुश्रेष्ठ राम सत्यभृतां वर ।\nआश्रमोऽयं त्वयाऽऽक्रान्तः सनाथ इव साम्प्रतम् ॥३-७-८॥",
  "प्रतीक्षमाणस्त्वामेव नारोहेऽहं महायशः ।\nदेवलोकमितो वीर देहं त्यक्त्वा महीतले ॥३-७-९॥",
  "चित्रकूटमुपादाय राज्यभ्रष्टोऽसि मे श्रुतः ।\nइहोपयातः काकुत्स्थ देवराजः शतक्रतुः ॥३-७-१०॥",
  "उपागम्य च मे देवो महादेवः सुरेश्वरः ।\nसर्वाल्ँ लोकाञ्जितानाह मम पुण्येन कर्मणा ॥३-७-११॥",
  "तेषु देवर्षिजुष्टेषु जितेषु तपसा मया ।\nमत्प्रसादात् सभार्यस्त्वं विहरस्व सलक्ष्मणः ॥३-७-१२॥",
  "तमुग्रतपसं दीप्तं महर्षिं सत्यवादिनम् ।\nप्रत्युवाचात्मवान् रामो ब्रह्माणमिव वासवः ॥३-७-१३॥",
  "अहमेवाहरिष्यामि स्वयं लोकान् महामुने ।\nआवासं त्वहमिच्छामि प्रदिष्टमिह कानने ॥३-७-१४॥",
  "भवान् सर्वत्र कुशलः सर्वभूतहिते रतः ।\nआख्यातं शरभङ्गेन गौतमेन महात्मना ॥३-७-१५॥",
  "एवमुक्तस्तु रामेण महर्षिर्लोकविश्रुतः ।\nअब्रवीन्मधुरं वाक्यं हर्षेण महता युतः ॥३-७-१६॥",
  "अयमेवाश्रमो राम गुणवान् रम्यतामिति ।\nऋषिसंघानुचरितः सदा मूलफलैर्युतः ॥३-७-१७॥",
  "इममाश्रममागम्य मृगसंघा महीयसः ।\nअहत्वा प्रतिगच्छन्ति लोभयित्वाकुतोभयाः ॥३-७-१८॥",
  "नान्यो दोषो भवेदत्र मृगेभ्योऽन्यत्र विद्धि वै ।\nतच्छ्रुत्वा वचनं तस्य महर्षेर्लक्ष्मणाग्रजः ॥३-७-१९॥",
  "उवाच वचनं धीरो विगृह्य सशरं धनुः ।\nतानहं सुमहाभाग मृगसंघान् समागतान् ॥३-७-२०॥",
  "हन्यां निशितधारेण शरेणानतपर्वणा ।\nभवांस्तत्राभिषज्येत किं स्यात् कृच्छ्रतरं ततः ॥३-७-२१॥",
  "एतस्मिन्नाश्रमे वासं चिरं तु न समर्थये ।\nतमेवमुक्त्वोपरमं रामः संध्यामुपागमत् ॥३-७-२२॥",
  "अन्वास्य पश्चिमां संध्यां तत्र वासमकल्पयत् ।\nसुतीक्ष्णस्याश्रमे रम्ये सीतया लक्ष्मणेन च ॥३-७-२३॥",
  "ततः शुभं तापसयोग्यमन्नंस्वयं सुतीक्ष्णः पुरुषर्षभाभ्याम् ।\nताभ्यां सुसत्कृत्य ददौ महात्मासंध्यानिवृत्तौ रजनीं समीक्ष्य ॥३-७-२४॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे सप्तमः सर्गः ॥३-७॥"
]