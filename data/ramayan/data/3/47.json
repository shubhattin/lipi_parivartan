[
  "श्रीमद्वाल्मीकीयरामायणे अरण्यकाण्डे रावणाधिक्षेपः नाम सप्तचत्वारिंशः सर्गः ॥३-४७॥",
  "रावणेन तु वैदेही तदा पृष्टा जिहीर्षुणा ।\nपरिव्राजकरूपेण शशंसात्मानमात्मना ॥३-४७-१॥",
  "ब्राह्मणश्चातिथिश्चैष अनुक्तो हि शपेत माम् ।\nइति ध्यात्वा मुहूर्तं तु सीता वचनमब्रवीत् ॥३-४७-२॥",
  "दुहिता जनकस्याहं मैथिलस्य महात्मनः ।\nसीता नाम्नास्मि भद्रं ते रामस्य महिषी प्रिया ॥३-४७-३॥",
  "उषित्वा द्वादश समा इक्ष्वाकूणां निवेशने ।\nभुञ्जाना मानुषान् भोगान् सर्वकामसमृद्धिनी ॥३-४७-४॥",
  "तत्र त्रयोदशे वर्षे राजाऽमन्त्रयत प्रभुः ।\nअभिषेचयितुं रामं समेतो राजमन्त्रिभिः ॥३-४७-५॥",
  "तस्मिन् सम्भ्रियमाणे तु राघवस्याभिषेचने ।\nकैकेयी नाम भर्तारं ममार्या याचते वरम् ॥३-४७-६॥",
  "परिगृह्य तु कैकेयी श्वशुरं सुकृतेन मे ।\nमम प्रव्राजनं भर्तुर्भरतस्याभिषेचनम् ॥३-४७-७॥",
  "द्वावयाचत भर्तारं सत्यसंधं नृपोत्तमम् ।\nनाद्य भोक्ष्ये न च स्वप्स्ये न पास्ये न कदाचन ॥३-४७-८॥",
  "एष मे जीवितस्यान्तो रामो यदभिषिच्यते ।\nइति ब्रुवाणां कैकेयीं श्वशुरो मे स पार्थिवः ॥३-४७-९॥",
  "अयाचतार्थैरन्वर्थैर्न च याच्ञां चकार सा ।\nमम भर्ता महातेजा वयसा पञ्चविंशकः ॥३-४७-१०॥",
  "अष्टादश हि वर्षाणि मम जन्मनि गण्यते ।\nरामेति प्रथितो लोके सत्यवान् शीलवान् शुचिः ॥३-४७-११॥",
  "विशालाक्षो महाबाहुः सर्वभूतहिते रतः ।\nकामार्तश्च महाराजः पिता दशरथः स्वयम् ॥३-४७-१२॥",
  "कैकेय्याः प्रियकामार्थं तं रामं नाभ्यषेचयत् ।\nअभिषेकाय तु पितुः समीपं राममागतम् ॥३-४७-१३॥",
  "कैकेयी मम भर्तारमित्युवाच द्रुतं वचः ।\nतव पित्रा समाज्ञप्तं ममेदं शृणु राघव ॥३-४७-१४॥",
  "भरताय प्रदातव्यमिदं राज्यमकण्टकम् ।\nत्वया तु खलु वस्तव्यं नव वर्षाणि पञ्च च ॥३-४७-१५॥",
  "वने प्रव्रज काकुत्स्थ पितरं मोचयानृतात् ।\nतथेत्युवाच तां रामः कैकेयीमकुतोभयः ॥३-४७-१६॥",
  "चकार तद्वचः श्रुत्वा भर्ता मम दृढव्रतः ।\nदद्यान्न प्रतिगृह्णीयात् सत्यं ब्रूयान्न चानृतम् ॥३-४७-१७॥",
  "एतद् ब्राह्मण रामस्य व्रतं धृतमनुत्तमम् ।\nतस्य भ्राता तु वैमात्रो लक्ष्मणो नाम वीर्यवान् ॥३-४७-१८॥",
  "रामस्य पुरुषव्याघ्रः सहायः समरेऽरिहा ।\nस भ्राता लक्ष्मणो नाम ब्रह्मचारी दृढव्रतः ॥३-४७-१९॥",
  "अन्वगच्छद् धनुष्पाणिः प्रव्रजन्तं मया सह ।\nजटी तापसरूपेण मया सह सहानुजः ॥३-४७-२०॥",
  "प्रविष्टो दण्डकारण्यं धर्मनित्यो दृढव्रतः ।\nते वयं प्रच्युता राज्यात् कैकेय्यास्तु कृते त्रयः ॥३-४७-२१॥",
  "विचराम द्विजश्रेष्ठ वनं गम्भीरमोजसा ।\nसमाश्वस मुहूर्तं तु शक्यं वस्तुमिह त्वया ॥३-४७-२२॥",
  "आगमिष्यति मे भर्ता वन्यमादाय पुष्कलम् ।\nरुरून् गोधान् वराहांश्च हत्वाऽऽदायामिषं बहु ॥३-४७-२३॥",
  "स त्वं नाम च गोत्रं च कुलमाचक्ष्व तत्त्वतः ।\nएकश्च दण्डकारण्ये किमर्थं चरसि द्विज ॥३-४७-२४॥",
  "एवं ब्रुवत्यां सीतायां रामपत्न्यां महाबलः ।\nप्रत्युवाचोत्तरं तीव्रं रावणो राक्षसाधिपः ॥३-४७-२५॥",
  "येन वित्रासिता लोकाः सदेवासुरमानुषाः ।\nअहं स रावणो नाम सीते रक्षोगणेश्वरः ॥३-४७-२६॥",
  "त्वां तु काञ्चनवर्णाभां दृष्ट्वा कौशेयवासिनीम् ।\nरतिं स्वकेषु दारेषु नाधिगच्छाम्यनिन्दिते ॥३-४७-२७॥",
  "बह्वीनामुत्तमस्त्रीणामाहृतानामितस्ततः ।\nसर्वासामेव भद्रं ते ममाग्रमहिषी भव ॥३-४७-२८॥",
  "लङ्का नाम समुद्रस्य मध्ये मम महापुरी ।\nसागरेण परिक्षिप्ता निविष्टा गिरिमूर्धनि ॥३-४७-२९॥",
  "तत्र सीते मया सार्धं वनेषु विचरिष्यसि ।\nन चास्य वनवासस्य स्पृहयिष्यसि भामिनि ॥३-४७-३०॥",
  "पञ्च दास्यः सहस्राणि सर्वाभरणभूषिताः ।\nसीते परिचरिष्यन्ति भार्या भवसि मे यदि ॥३-४७-३१॥",
  "रावणेनैवमुक्ता तु कुपिता जनकात्मजा ।\nप्रत्युवाचानवद्याङ्गी तमनादृत्य राक्षसम् ॥३-४७-३२॥",
  "महागिरिमिवाकम्प्यं महेन्द्रसदृशं पतिम् ।\nमहोदधिमिवाक्षोभ्यमहं राममनुव्रता ॥३-४७-३३॥",
  "सर्वलक्षणसम्पन्नं न्यग्रोधपरिमण्डलम् ।\nसत्यसंधं महाभागमहं राममनुव्रता ॥३-४७-३४॥",
  "महाबाहुं महोरस्कं सिंहविक्रान्तगामिनम् ।\nनृसिंहं सिंहसंकाशमहं राममनुव्रता ॥३-४७-३५॥",
  "पूर्णचन्द्राननं रामं राजवत्सं जितेन्द्रियम् ।\nपृथुकीर्तिं महाबाहुमहं राममनुव्रता ॥३-४७-३६॥",
  "त्वं पुनर्जम्बुकः सिंहीं मामिहेच्छसि दुर्लभाम् ।\nनाहं शक्या त्वया स्प्रष्टुमादित्यस्य प्रभा यथा ॥३-४७-३७॥",
  "पादपान् काञ्चनान् नूनं बहून् पश्यसि मन्दभाक् ।\nराघवस्य प्रियां भार्यां यस्त्वमिच्छसि राक्षस ॥३-४७-३८॥",
  "क्षुधितस्य च सिंहस्य मृगशत्रोस्तरस्विनः ।\nआशीविषस्य वदनाद् दंष्ट्रामादातुमिच्छसि ॥३-४७-३९॥",
  "मन्दरं पर्वतश्रेष्ठं पाणिना हर्तुमिच्छसि ।\nकालकूटं विषं पीत्वा स्वस्तिमान् गन्तुमिच्छसि ॥३-४७-४०॥",
  "अक्षि सूच्या प्रमृजसि जिह्वया लेढि च क्षुरम् ।\nराघवस्य प्रियां भार्यामधिगन्तुं त्वमिच्छसि ॥३-४७-४१॥",
  "अवसज्य शिलां कण्ठे समुद्रं तर्तुमिच्छसि ।\nसूर्याचन्द्रमसौ चोभौ पाणिभ्यां हर्तुमिच्छसि ॥३-४७-४२॥",
  "यो रामस्य प्रियां भार्यां प्रधर्षयितुमिच्छसि ।\nअग्निं प्रज्वलितं दृष्ट्वा वस्त्रेणाहर्तुमिच्छसि ॥३-४७-४३॥",
  "कल्याणवृत्तां यो भार्यां रामस्याहर्तुमिच्छसि ।\nअयोमुखानां शूलानामग्रे चरितुमिच्छसि ।\nरामस्य सदृशीं भार्यां योऽधिगन्तुं त्वमिच्छसि ॥३-४७-४४॥",
  "यदन्तरं सिंहसृगालयोर्वनेयदन्तरं स्यन्दनिकासमुद्रयोः ।\nसुराग्र्यसौवीरकयोर्यदन्तरंतदन्तरं दाशरथेस्तवैव च ॥३-४७-४५॥",
  "यदन्तरं काञ्चनसीसलोहयोर्यदन्तरं चन्दनवारिपङ्कयोः ।\nयदन्तरं हस्तिबिडालयोर्वनेतदन्तरं दाशरथेस्तवैव च ॥३-४७-४६॥",
  "यदन्तरं वायसवैनतेययोर्यदन्तरं मद्गुमयूरयोरपि ।\nयदन्तरं हंसकगृध्रयोर्वनेतदन्तरं दाशरथेस्तवैव च ॥३-४७-४७॥",
  "तस्मिन् सहस्राक्षसमप्रभावेरामे स्थिते कार्मुकबाणपाणौ ।\nहृतापि तेऽहं न जरां गमिष्येआज्यं यथा मक्षिकयावगीर्णम् ॥३-४७-४८॥",
  "इतीव तद्वाक्यमदुष्टभावासुदुष्टमुक्त्वा रजनीचरं तम् ।\nगात्रप्रकम्पाद् व्यथिता बभूववातोद्धता सा कदलीव तन्वी ॥३-४७-४९॥",
  "तां वेपमानामुपलक्ष्य सीतांस रावणो मृत्युसमप्रभावः ।\nकुलं बलं नाम च कर्म चात्मनःसमाचचक्षे भयकारणार्थम् ॥३-४७-५०॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे सप्तचत्वारिंशः सर्गः ॥३-४७॥"
]