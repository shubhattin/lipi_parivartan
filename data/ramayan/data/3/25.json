[
  "अथ श्रीमद्वाल्मीकीयरामायणे अरण्यकाण्डे खरसैन्यावमर्दः नाम पञ्चविंशः सर्गः ॥३-२५॥",
  "अवष्टब्धधनुं रामं क्रुद्धं तं रिपुघातिनम् ।\nददर्शाश्रममागम्य खरः सह पुरःसरैः ॥३-२५-१॥",
  "तं दृष्ट्वा सगुणं चापमुद्यम्य खरनिःस्वनम् ।\nरामस्याभिमुखं सूतं चोद्यतामित्यचोदयत् ॥३-२५-२॥",
  "स खरस्याज्ञया सूतस्तुरगान् समचोदयत् ।\nयत्र रामो महाबाहुरेको धुन्वन् धनुः स्थितः ॥३-२५-३॥",
  "तं तु निष्पतितं दृष्ट्वा सर्वतो रजनीचराः ।\nमुञ्चमाना महानादं सचिवाः पर्यवारयन् ॥३-२५-४॥",
  "स तेषां यातुधानानां मध्ये रथगतः खरः ।\nबभूव मध्ये ताराणां लोहिताङ्ग इवोदितः ॥३-२५-५॥",
  "ततः शरसहस्रेण राममप्रतिमौजसम् ।\nअर्दयित्वा महानादं ननाद समरे खरः ॥३-२५-६॥",
  "ततस्तं भीमधन्वानं क्रुद्धाः सर्वे निशाचराः ।\nरामं नानाविधैः शस्त्रैरभ्यवर्षन्त दुर्जयम् ॥३-२५-७॥",
  "मुद्गरैरायसैः शूलैः प्रासैः खड्गैः परश्वधैः ।\nराक्षसाः समरे शूरं निजघ्नू रोषतत्पराः ॥३-२५-८॥",
  "ते बलाहकसंकाशा महाकाया महाबलाः ।\nअभ्यधावन्त काकुत्स्थं रथैर्वाजिभिरेव च ॥३-२५-९॥",
  "गजैः पर्वतकूटाभै रामं युद्धे जिघांसवः ।\nते रामे शरवर्षाणि व्यसृजन् रक्षसां गणाः ॥३-२५-१०॥",
  "शैलेन्द्रमिव धाराभिर्वर्षमाणा महाघनाः ।\nसर्वैः परिवृतो रामो राक्षसैः क्रूरदर्शनैः ॥३-२५-११॥",
  "तिथिष्विव महादेवो वृतः पारिषदां गणैः ।\nतानि मुक्तानि शस्त्राणि यातुधानैः स राघवः ॥३-२५-१२॥",
  "प्रतिजग्राह विशिखैर्नद्योघानिव सागरः ।\nस तैः प्रहरणैर्घोरैर्भिन्नगात्रो न विव्यथे ॥३-२५-१३॥",
  "रामः प्रदीप्तैर्बहुभिर्वज्रैरिव महाचलः ।\nस विद्धः क्षतजादिग्धः सर्वगात्रेषु राघवः ॥३-२५-१४॥",
  "बभूव रामः संध्याभ्रैर्दिवाकर इवावृतः ।\nविषेदुर्देवगन्धर्वाः सिद्धाश्च परमर्षयः ॥३-२५-१५॥",
  "एकं सहस्रैर्बहुभिस्तदा दृष्ट्वा समावृतम् ।\nततो रामस्तु संक्रुद्धो मण्डलीकृतकार्मुकः ॥३-२५-१६॥",
  "ससर्ज निशितान् बाणान् शतशोऽथ सहस्रशः ।\nदुरावारान् दुर्विषहान् कालपाशोपमान् रणे ॥३-२५-१७॥",
  "मुमोच लीलया कङ्कपत्रान् काञ्चनभूषणान् ।\nते शराः शत्रुसैन्येषु मुक्ता रामेण लीलया ॥३-२५-१८॥",
  "आददू रक्षसां प्राणान् पाशाः कालकृता इव ।\nभित्त्वा राक्षसदेहांस्तांस्ते शरा रुधिराप्लुताः ॥३-२५-१९॥",
  "अन्तरिक्षगता रेजुर्दीप्ताग्निसमतेजसः ।\nअसंख्येयास्तु रामस्य सायकाश्चापमण्डलात् ॥३-२५-२०॥",
  "विनिष्पेतुरतीवोग्रा रक्षःप्राणापहारिणः ।\nतैर्धनूंषि ध्वजाग्राणि चर्माणि कवचानि च ॥३-२५-२१॥",
  "बाहून् सहस्ताभरणानूरून् करिकरोपमान् ।\nचिच्छेद रामः समरे शतशोऽथ सहस्रशः ॥३-२५-२२॥",
  "हयान् काञ्चनसंनाहान् रथयुक्तान् ससारथीन् ।\nगजांश्च सगजारोहान् सहयान् सादिनस्तदा ॥३-२५-२३॥",
  "चिच्छिदुर्बिभिदुश्चैव रामबाणा गुणच्युताः ।\nपदातीन् समरे हत्वा ह्यनयद् यमसादनम् ॥३-२५-२४॥",
  "ततो नालीकनाराचैस्तीक्ष्णाग्रैश्च विकर्णिभिः ।\nभीममार्तस्वरं चक्रुश्छिद्यमाना निशाचराः ॥३-२५-२५॥",
  "तत्सैन्यं विविधैर्बाणैरर्दितं मर्मभेदिभिः ।\nन रामेण सुखं लेभे शुष्कं वनमिवाग्निना ॥३-२५-२६॥",
  "केचिद् भीमबलाः शूराः प्रासान् शूलान् परश्वधान् ।\nचिक्षिपुः परमक्रुद्धा रामाय रजनीचराः ॥३-२५-२७॥",
  "तेषां बाणैर्महाबाहुः शस्त्राण्यावार्य वीर्यवान् ।\nजहार समरे प्राणांश्चिच्छेद च शिरोधरान् ॥३-२५-२८॥",
  "ते छिन्नशिरसः पेतुश्छिन्नचर्मशरासनाः ।\nसुपर्णवातविक्षिप्ता जगत्यां पादपा यथा ॥३-२५-२९॥",
  "अवशिष्टाश्च ये तत्र विषण्णास्ते निशाचराः ।\nखरमेवाभ्यधावन्त शरणार्थं शराहताः ॥३-२५-३०॥",
  "तान् सर्वान् धनुरादाय समाश्वास्य च दूषणः ।\nअभ्यधावत् सुसंक्रुद्धः क्रुद्धं क्रुद्ध इवान्तकः ॥३-२५-३१॥",
  "निवृत्तास्तु पुनः सर्वे दूषणाश्रयनिर्भयाः ।\nराममेवाभ्यधावन्त सालतालशिलायुधाः ॥३-२५-३२॥",
  "शूलमुद्गरहस्ताश्च पाशहस्ता महाबलाः ।\nसृजन्तः शरवर्षाणि शस्त्रवर्षाणि संयुगे ॥३-२५-३३॥",
  "द्रुमवर्षाणि मुञ्चन्तः शिलावर्षाणि राक्षसाः ।\nतद् बभूवाद्भुतं युद्धं तुमुलं रोमहर्षणम् ॥३-२५-३४॥",
  "रामस्यास्य महाघोरं पुनस्तेषां च रक्षसाम् ।\nते समन्तादभिक्रुद्धा राघवं पुनरार्दयन् ॥३-२५-३५॥",
  "ततः सर्वा दिशो दृष्ट्वा प्रदिशश्च समावृताः ।\nराक्षसैः सर्वतः प्राप्तैः शरवर्षाभिरावृतः ॥३-२५-३६॥",
  "स कृत्वा भैरवं नादमस्त्रं परमभास्वरम् ।\nसमयोजयद् गान्धर्वं राक्षसेषु महाबलः ॥३-२५-३७॥",
  "ततः शरसहस्राणि निर्ययुश्चापमण्डलात् ।\nसर्वा दश दिशो बाणैरापूर्यन्त समागतैः ॥३-२५-३८॥",
  "नाददानं शरान् घोरान् विमुञ्चन्तं शरोत्तमान् ।\nविकर्षमाणं पश्यन्ति राक्षसास्ते शरार्दिताः ॥३-२५-३९॥",
  "शरान्धकारमाकाशमावृणोत् सदिवाकरम् ।\nबभूवावस्थितो रामः प्रक्षिपन्निव तान् शरान् ॥३-२५-४०॥",
  "युगपत्पतमानैश्च युगपच्च हतैर्भृशम् ।\nयुगपत्पतितैश्चैव विकीर्णा वसुधाभवत् ॥३-२५-४१॥",
  "निहताः पतिताः क्षीणाश्छिन्ना भिन्ना विदारिताः ।\nतत्र तत्र स्म दृश्यन्ते राक्षसास्ते सहस्रशः ॥३-२५-४२॥",
  "सोष्णीषैरुत्तमाङ्गैश्च साङ्गदैर्बाहुभिस्तथा ।\nऊरुभिर्बाहुभिश्छिन्नैर्नानारूपैर्विभूषणैः ॥३-२५-४३॥",
  "हयैश्च द्विपमुख्यैश्च रथैर्भिन्नैरनेकशः ।\nचामरव्यजनैश्छत्रैर्ध्वजैर्नानाविधैरपि ॥३-२५-४४॥",
  "रामेण बाणाभिहतैर्विच्छिन्नैः शूलपट्टिशैः ।\nखड्गैः खण्डीकृतैः प्रासैर्विकीर्णैश्च परश्वधैः ॥३-२५-४५॥",
  "चूर्णिताभिः शिलाभिश्च शरैश्चित्रैरनेकशः ।\nविच्छिन्नैः समरे भूमिर्विस्तीर्णाभूद् भयंकरा ॥३-२५-४६॥",
  "तान् दृष्ट्वा निहतान् सर्वे राक्षसाः परमातुराः ।\nन तत्र चलितुं शक्ता रामं परपुरंजयम् ॥३-२५-४७॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे खरसैन्यावमर्दः नाम पञ्चविंशः सर्गः ॥३-२५॥"
]