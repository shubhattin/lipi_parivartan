[
  "श्रीमद्वाल्मीकीयरामायणे अरण्यकाण्डे शूर्पनखोद्यमः नाम द्वात्रिंशः सर्गः ॥३-३२॥",
  "ततः शूर्पणखा दृष्ट्वा सहस्राणि चतुर्दश ।\nहतान्येकेन रामेण रक्षसां भीमकर्मणाम् ॥३-३२-१॥",
  "दूषणं च खरं चैव हतं त्रिशिरसं रणे ।\nदृष्ट्वा पुनर्महानादान् ननाद जलदोपमा ॥३-३२-२॥",
  "सा दृष्ट्वा कर्म रामस्य कृतमन्यैः सुदुष्करम् ।\nजगाम परमोद्विग्ना लङ्कां रावणपालिताम् ॥३-३२-३॥",
  "सा ददर्श विमानाग्रे रावणं दीप्ततेजसम् ।\nउपोपविष्टं सचिवैर्मरुद्भिरिव वासवम् ॥३-३२-४॥",
  "आसीनं सूर्यसंकाशे काञ्चने परमासने ।\nरुक्मवेदिगतं प्राज्यं ज्वलन्तमिव पावकम् ॥३-३२-५॥",
  "देवगन्धर्वभूतानामृषीणां च महात्मनाम् ।\nअजेयं समरे घोरं व्यात्ताननमिवान्तकम् ॥३-३२-६॥",
  "देवासुरविमर्देषु वज्राशनिकृतव्रणम् ।\nऐरावतविषाणाग्रैरुत्कृष्टकिणवक्षसम् ॥३-३२-७॥",
  "विंशद्भुजं दशग्रीवं दर्शनीयपरिच्छदम् ।\nविशालवक्षसं वीरं राजलक्षणलक्षितम् ॥३-३२-८॥",
  "नद्धवैदूर्यसंकाशं तप्तकाञ्चनभूषणम् ।\nसुभुजं शुक्लदशनं महास्यं पर्वतोपमम् ॥३-३२-९॥",
  "विष्णुचक्रनिपातैश्च शतशो देवसंयुगे ।\nअन्यैः शस्त्रैः प्रहारैश्च महायुद्धेषु ताडितम् ॥३-३२-१०॥",
  "अहताङ्गैः समस्तैस्तं देवप्रहरणैस्तदा ।\nअक्षोभ्याणां समुद्राणां क्षोभणं क्षिप्रकारिणम् ॥३-३२-११॥",
  "क्षेप्तारं पर्वताग्राणां सुराणां च प्रमर्दनम् ।\nउच्छेत्तारं च धर्माणां परदाराभिमर्शनम् ॥३-३२-१२॥",
  "सर्वदिव्यास्त्रयोक्तारं यज्ञविघ्नकरं सदा ।\nपुरीं भोगवतीं गत्वा पराजित्य च वासुकिम् ॥३-३२-१३॥",
  "तक्षकस्य प्रियां भार्यां पराजित्य जहार यः ।\nकैलासं पर्वतं गत्वा विजित्य नरवाहनम् ॥३-३२-१४॥",
  "विमानं पुष्पकं तस्य कामगं वै जहार यः ।\nवनं चैत्ररथं दिव्यं नलिनीं नन्दनं वनम् ॥३-३२-१५॥",
  "विनाशयति यः क्रोधाद् देवोद्यानानि वीर्यवान् ।\nचन्द्रसूर्यौ महाभागावुत्तिष्ठन्तौ परंतपौ ॥३-३२-१६॥",
  "निवारयति बाहुभ्यां यः शैलशिखरोपमः ।\nदशवर्षसहस्राणि तपस्तप्त्वा महावने ॥३-३२-१७॥",
  "पुरा स्वयंभुवे धीरः शिरांस्युपजहार यः ।\nदेवदानवगन्धर्वपिशाचपतगोरगैः ॥३-३२-१८॥",
  "अभयं यस्य संग्रामे मृत्युतो मानुषादृते ।\nमन्त्रैरभिष्टुतं पुण्यमध्वरेषु द्विजातिभिः ॥३-३२-१९॥",
  "हविर्धानेषु यः सोममुपहन्ति महाबलः ।\nप्राप्तयज्ञहरं दुष्टं ब्रह्मघ्नं क्रूरकारिणम् ॥३-३२-२०॥",
  "कर्कशं निरनुक्रोशं प्रजानामहिते रतम् ।\nरावणं सर्वभूतानां सर्वलोकभयावहम् ॥३-३२-२१॥",
  "राक्षसी भ्रातरं क्रूरं सा ददर्श महाबलम् ।\nतं दिव्यवस्त्राभरणं दिव्यमाल्योपशोभितम् ॥३-३२-२२॥",
  "आसने सूपविष्टं तं काले कालमिवोद्यतम् ।\nराक्षसेन्द्रं महाभागं पौलस्त्यकुलनन्दनम् ॥३-३२-२३॥",
  "उपगम्याब्रवीद् वाक्यं राक्षसी भयविह्वला ।\nरावणं शत्रुहन्तारं मन्त्रिभिः परिवारितम् ॥३-३२-२४॥",
  "तमब्रवीद् दीप्तविशाललोचनंप्रदर्शयित्वा भयलोभमोहिता ।\nसुदारुणं वाक्यमभीतचारिणीमहात्मना शूर्पणखा विरूपिता ॥३-३२-२५॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे द्वात्रिंशः सर्गः ॥३-३२॥"
]