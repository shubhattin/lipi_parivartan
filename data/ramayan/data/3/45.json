[
  "श्रीमद्वाल्मीकीयरामायणे अरण्यकाण्डे सीतापारुष्यम् नाम पञ्चचत्वारिंशः सर्गः ॥३-४५॥",
  "आर्तस्वरं तु तं भर्तुर्विज्ञाय सदृशं वने ।\nउवाच लक्ष्मणं सीता गच्छ जानीहि राघवम् ॥३-४५-१॥",
  "नहि मे जीवितं स्थाने हृदयं वावतिष्ठते ।\nक्रोशतः परमार्तस्य श्रुतः शब्दो मया भृशम् ॥३-४५-२॥",
  "आक्रन्दमानं तु वने भ्रातरं त्रातुमर्हसि ।\nतं क्षिप्रमभिधाव त्वं भ्रातरं शरणैषिणम् ॥३-४५-३॥",
  "रक्षसां वशमापन्नं सिंहानामिव गोवृषम् ।\nन जगाम तथोक्तस्तु भ्रातुराज्ञाय शासनम् ॥३-४५-४॥",
  "तमुवाच ततस्तत्र क्षुभिता जनकात्मजा ।\nसौमित्रे मित्ररूपेण भ्रातुस्त्वमसि शत्रुवत् ॥३-४५-५॥",
  "यस्त्वमस्यामवस्थायां भ्रातरं नाभिपद्यसे ।\nइच्छसि त्वं विनश्यन्तं रामं लक्ष्मण मत्कृते ॥३-४५-६॥",
  "लोभात्तु मत्कृते नूनं नानुगच्छसि राघवम् ।\nव्यसनं ते प्रियं मन्ये स्नेहो भ्रातरि नास्ति ते ॥३-४५-७॥",
  "तेन तिष्ठसि विस्रब्धं तमपश्यन् महाद्युतिम् ।\nकिं हि संशयमापन्ने तस्मिन्निह मया भवेत् ॥३-४५-८॥",
  "कर्तव्यमिह तिष्ठन्त्या यत्प्रधानस्त्वमागतः ।\nएवं ब्रुवाणां वैदेहीं बाष्पशोकसमन्विताम् ॥३-४५-९॥",
  "अब्रवील्लक्ष्मणस्त्रस्तां सीतां मृगवधूमिव ।\nपन्नगासुरगन्धर्वदेवदानवराक्षसैः ॥३-४५-१०॥",
  "अशक्यस्तव वैदेहि भर्ता जेतुं न संशयः ।\nदेवि देवमनुष्येषु गन्धर्वेषु पतत्रिषु ॥३-४५-११॥",
  "राक्षसेषु पिशाचेषु किन्नरेषु मृगेषु च ।\nदानवेषु च घोरेषु न स विद्येत शोभने ॥३-४५-१२॥",
  "यो रामं प्रतियुध्येत समरे वासवोपमम् ।\nअवध्यः समरे रामो नैवं त्वं वक्तुमर्हसि ॥३-४५-१३॥",
  "न त्वामस्मिन् वने हातुमुत्सहे राघवं विना ।\nअनिवार्यं बलं तस्य बलैर्बलवतामपि ॥३-४५-१४॥",
  "त्रिभिर्लोकैः समुदितैः सेश्वरैः सामरैरपि ।\nहृदयं निर्वृतं तेऽस्तु संतापस्त्यज्यतां तव ॥३-४५-१५॥",
  "आगमिष्यति ते भर्ता शीघ्रं हत्वा मृगोत्तमम् ।\nन स तस्य स्वरो व्यक्तं न कश्चिदपि दैवतः ॥३-४५-१६॥",
  "गन्धर्वनगरप्रख्या माया तस्य च रक्षसः ।\nन्यासभूतासि वैदेहि न्यस्ता मयि महात्मना ॥३-४५-१७॥",
  "रामेण त्वं वरारोहे न त्वां त्यक्तुमिहोत्सहे ।\nकृतवैराश्च कल्याणि वयमेतैर्निशाचरैः ॥३-४५-१८॥",
  "खरस्य निधने देवि जनस्थानवधं प्रति ।\nराक्षसा विविधा वाचो व्याहरन्ति महावने ॥३-४५-१९॥",
  "हिंसाविहारा वैदेहि न चिन्तयितुमर्हसि ।\nलक्ष्मणेनैवमुक्ता तु क्रुद्धा संरक्तलोचना ॥३-४५-२०॥",
  "अब्रवीत् परुषं वाक्यं लक्ष्मणं सत्यवादिनम् ।\nअनार्याकरुणारम्भ नृशंस कुलपांसन ॥३-४५-२१॥",
  "अहं तव प्रियं मन्ये रामस्य व्यसनं महत् ।\nरामस्य व्यसनं दृष्ट्वा तेनैतानि प्रभाषसे ॥३-४५-२२॥",
  "नैव चित्रं सपत्नेषु पापं लक्ष्मण यद् भवेत् ।\nत्वद्विधेषु नृशंसेषु नित्यं प्रच्छन्नचारिषु ॥३-४५-२३॥",
  "सुदुष्टस्त्वं वने राममेकमेकोऽनुगच्छसि ।\nमम हेतोः प्रतिच्छन्नः प्रयुक्तो भरतेन वा ॥३-४५-२४॥",
  "तन्न सिध्यति सौमित्रे तवापि भरतस्य वा ।\nकथमिन्दीवरश्यामं रामं पद्मनिभेक्षणम् ॥३-४५-२५॥",
  "उपसंश्रित्य भर्तारं कामयेयं पृथग्जनम् ।\nसमक्षं तव सौमित्रे प्राणांस्त्यक्ष्याम्यसंशयम् ॥३-४५-२६॥",
  "रामं विना क्षणमपि नैव जीवामि भूतले ।\nइत्युक्तः परुषं वाक्यं सीतया रोमहर्षणम् ॥३-४५-२७॥",
  "अब्रवील्लक्ष्मणः सीतां प्राञ्जलिः स जितेन्द्रियः ।\nउत्तरं नोत्सहे वक्तुं दैवतं भवती मम ॥३-४५-२८॥",
  "वाक्यमप्रतिरूपं तु न चित्रं स्त्रीषु मैथिलि ।\nस्वभावस्त्वेष नारीणामेषु लोकेषु दृश्यते ॥३-४५-२९॥",
  "विमुक्तधर्माश्चपलास्तीक्ष्णा भेदकराः स्त्रियः ।\nन सहे हीदृशं वाक्यं वैदेहि जनकात्मजे ॥३-४५-३०॥",
  "श्रोत्रयोरुभयोर्मध्ये तप्तनाराचसंनिभम् ।\nउपशृण्वन्तु मे सर्वे साक्षिणो हि वनेचराः ॥३-४५-३१॥",
  "न्यायवादी यथा वाक्यमुक्तोऽहं परुषं त्वया ।\nधिक् त्वामद्य विनश्यन्तीं यन्मामेवं विशङ्कसे ॥३-४५-३२॥",
  "स्त्रीत्वाद् दुष्टस्वभावेन गुरुवाक्ये व्यवस्थितम् ।\nगच्छामि यत्र काकुत्स्थः स्वस्ति तेऽस्तु वरानने ॥३-४५-३३॥",
  "रक्षन्तु त्वां विशालाक्षि समग्रा वनदेवताः ।\nनिमित्तानि हि घोराणि यानि प्रादुर्भवन्ति मे ।\nअपि त्वां सह रामेण पश्येयं पुनरागतः ॥३-४५-३४॥",
  "लक्ष्मणेनैवमुक्ता तु रुदती जनकात्मजा ।\nप्रत्युवाच ततो वाक्यं तीव्रबाष्पपरिप्लुता ॥३-४५-३५॥",
  "गोदावरीं प्रवेक्ष्यामि हीना रामेण लक्ष्मण ।\nआबन्धिष्येऽथवा त्यक्ष्ये विषमे देहमात्मनः ॥३-४५-३६॥",
  "पिबामि वा विषं तीक्ष्णं प्रवेक्ष्यामि हुताशनम् ।\nन त्वहं राघवादन्यं कदापि पुरुषं स्पृशे ॥३-४५-३७॥",
  "इति लक्ष्मणमाश्रुत्य सीता शोकसमन्विता ।\nपाणिभ्यां रुदती दुःखादुदरं प्रजघान ह ॥३-४५-३८॥",
  "तामार्तरूपां विमना रुदन्तींसौमित्रिरालोक्य विशालनेत्राम् ।\nआश्वासयामास न चैव भर्तुस्तं भ्रातरं किंचिदुवाच सीता ॥३-४५-३९॥",
  "ततस्तु सीतामभिवाद्य लक्ष्मणःकृताञ्जलिः किंचिदभिप्रणम्य ।\nअवेक्षमाणो बहुशः स मैथिलींजगाम रामस्य समीपमात्मवान् ॥३-४५-४०॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे पञ्चचत्वारिंशः सर्गः ॥३-४५॥"
]