[
  "श्रीमद्वाल्मीकीयरामायणे अरण्यकाण्डे विराधनिखननम् नाम चतुर्थः सर्गः ॥३-४॥",
  "ह्रियमाणौ तु काकुत्स्थौ दृष्ट्वा सीता रघूत्तमौ ।\nउच्चैः स्वरेण चुक्रोश प्रगृह्य सुमहाभुजौ ॥३-४-१॥",
  "एष दाशरथी रामः सत्यवाञ्छीलवान् शुचिः ।\nरक्षसा रौद्ररूपेण ह्रियते सहलक्ष्मणः ॥३-४-२॥",
  "मामृक्षा भक्षयिष्यन्ति शार्दूलद्वीपिनस्तथा ।\nमां हरोत्सृज काकुत्स्थौ नमस्ते राक्षसोत्तम ॥३-४-३॥",
  "तस्यास्तद् वचनं श्रुत्वा वैदेह्या रामलक्ष्मणौ ।\nवेगं प्रचक्रतुर्वीरौ वधे तस्य दुरात्मनः ॥३-४-४॥",
  "तस्य रौद्रस्य सौमित्रिः सव्यं बाहुं बभञ्ज ह ।\nरामस्तु दक्षिणं बाहुं तरसा तस्य रक्षसः ॥३-४-५॥",
  "स भग्नबाहुः संविग्नः पपाताशु विमूर्च्छितः ।\nधरण्यां मेघसंकाशो वज्रभिन्न इवाचलः ॥३-४-६॥",
  "मुष्टिभिर्बाहुभिः पद्भिः सूदयन्तौ तु राक्षसम् ।\nउद्यम्योद्यम्य चाप्येनं स्थण्डिले निष्पिपेषतुः ॥३-४-७॥",
  "स विद्धौ बहुभिर्बाणैः खड्गाभ्यां च परिक्षतः ।\nनिष्पिष्टो बहुधा भूमौ न ममार स राक्षसः ॥३-४-८॥",
  "तं प्रेक्ष्य रामः सुभृशमवध्यमचलोपमम् ।\nभयेष्वभयदः श्रीमानिदं वचनमब्रवीत् ॥३-४-९॥",
  "तपसा पुरुषव्याघ्र राक्षसोऽयं न शक्यते ।\nशस्त्रेण युधि निर्जेतुं राक्षसं निखनावहे ॥३-४-१०॥",
  "कुञ्जरस्येव रौद्रस्य राक्षसस्यास्य लक्ष्मण ।\nवनेऽस्मिन् सुमहच्छ्वभ्रं खन्यतां रौद्रवर्चसः ॥३-४-११॥",
  "इत्युक्त्वा लक्ष्मणं रामः प्रदरः खन्यतामिति ।\nतस्थौ विराधमाक्रम्य कण्ठे पादेन वीर्यवान् ॥३-४-१२॥",
  "तच्छ्रुत्वा राघवेणोक्तं राक्षसः प्रश्रितं वचः ।\nइदं प्रोवाच काकुत्स्थं विराधः पुरुषर्षभम् ॥३-४-१३॥",
  "हतोऽहं पुरुषव्याघ्र शक्रतुल्यबलेन वै ।\nमया तु पूर्वं त्वं मोहान्न ज्ञातः पुरुषर्षभ ॥३-४-१४॥",
  "कौसल्या सुप्रजास्तात रामस्त्वं विदितो मया ।\nवैदेही च महाभागा लक्ष्मणश्च महायशाः ॥३-४-१५॥",
  "अभिशापादहं घोरां प्रविष्टो राक्षसीं तनुम् ।\nतुम्बुरुर्नाम गन्धर्वः शप्तो वैश्रवणेन हि ॥३-४-१६॥",
  "प्रसाद्यमानश्च मया सोऽब्रवीन्मां महायशाः ।\nयदा दाशरथी रामस्त्वां वधिष्यति संयुगे ॥३-४-१७॥",
  "तदा प्रकृतिमापन्नो भवान् स्वर्गं गमिष्यति ।\nअनुपस्थीयमानो मां स क्रुद्धो व्याजहार ह ॥३-४-१८॥",
  "इति वैश्रवणो राजा रम्भासक्तमुवाच ह ।\nतव प्रसादान्मुक्तोऽहमभिशापात् सुदारुणात् ॥३-४-१९॥",
  "भुवनं स्वं गमिष्यामि स्वस्ति वोऽस्तु परंतप ।\nइतो वसति धर्मात्मा शरभङ्गः प्रतापवान् ॥३-४-२०॥",
  "अध्यर्धयोजने तात महर्षिः सूर्यसंनिभः ।\nतं क्षिप्रमभिगच्छ त्वं स ते श्रेयोऽभिधास्यति ॥३-४-२१॥",
  "अवटे चापि मां राम निक्षिप्य कुशली व्रज ।\nरक्षसां गतसत्त्वानामेष धर्मः सनातनः ॥३-४-२२॥",
  "अवटे ये निधीयन्ते तेषां लोकाः सनातनाः ।\nएवमुक्त्वा तु काकुत्स्थं विराधः शरपीडितः ॥३-४-२३॥",
  "बभूव स्वर्गसम्प्राप्तो न्यस्तदेहो महाबलः ।\nतच्छ्रुत्वा राघवो वाक्यं लक्ष्मणं व्यादिदेश ह ॥३-४-२४॥",
  "कुञ्जरस्येव रौद्रस्य राक्षसस्यास्य लक्ष्मण ।\nवनेऽस्मिन्सुमहान् श्वभ्रः खन्यतां रौद्रकर्मणः ॥३-४-२५॥",
  "इत्युक्त्वा लक्ष्मणं रामः प्रदरः खन्यतामिति ।\nतस्थौ विराधमाक्रम्य कण्ठे पादेन वीर्यवान् ॥३-४-२६॥",
  "ततः खनित्रमादाय लक्ष्मणः श्वभ्रमुत्तमम् ।\nअखनत् पार्श्वतस्तस्य विराधस्य महात्मनः ॥३-४-२७॥",
  "तं मुक्तकण्ठमुत्क्षिप्य शङ्कुकर्णं महास्वनम् ।\nविराधं प्राक्षिपच्छ्वभ्रे नदन्तं भैरवस्वनम् ॥३-४-२८॥",
  "तमाहवे दारुणमाशुविक्रमौस्थिरावुभौ संयति रामलक्ष्मणौ ।\nमुदान्वितौ चिक्षिपतुर्भयावहंनदन्तमुत्क्षिप्य बलेन राक्षसम् ॥३-४-२९॥",
  "अवध्यतां प्रेक्ष्य महासुरस्य तौशितेन शस्त्रेण तदा नरर्षभौ ।\nसमर्थ्य चात्यर्थविशारदावुभौबिले विराधस्य वधं प्रचक्रतुः ॥३-४-३०॥",
  "स्वयं विराधेन हि मृत्युमात्मनःप्रसह्य रामेण यथार्थमीप्सितः ।\nनिवेदितः काननचारिणा स्वयंन मे वधः शस्त्रकृतो भवेदिति ॥३-४-३१॥",
  "तदेव रामेण निशम्य भाषितंकृता मतिस्तस्य बिलप्रवेशने ।\nबिलं च तेनातिबलेन रक्षसाप्रवेश्यमानेन वनं विनादितम् ॥३-४-३२॥",
  "प्रहृष्टरूपाविव रामलक्ष्मणौविराधमुर्व्यां प्रदरे निपात्य तम् ।\nननन्दतुर्वीतभयौ महावनेशिलाभिरन्तर्दधतुश्च राक्षसम् ॥३-४-३३॥",
  "ततस्तु तौ काञ्चनचित्रकार्मुकौनिहत्य रक्षः परिगृह्य मैथिलीम् ।\nविजह्रतुस्तौ मुदितौ महावनेदिवि स्थितौ चन्द्रदिवाकराविव ॥३-४-३४॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे चतुर्थः सर्गः ॥३-४॥"
]