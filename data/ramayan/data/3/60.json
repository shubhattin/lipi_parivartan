[
  "श्रीमद्वाल्मीकीयरामायणे अरण्यकाण्डे रामोन्मादः नाम षष्ठितमः सर्गः ॥३-६०॥",
  "भृशमाव्रजमानस्य तस्याधो वामलोचनम् ।\nप्रास्फुरच्चास्खलद् रामो वेपथुश्चास्य जायते ॥३-६०-१॥",
  "उपालक्ष्य निमित्तानि सोऽशुभानि मुहुर्मुहुः ।\nअपि क्षेमं तु सीताया इति वै व्याजहार ह ॥३-६०-२॥",
  "त्वरमाणो जगामाथ सीतादर्शनलालसः ।\nशून्यमावसथं दृष्ट्वा बभूवोद्विग्नमानसः ॥३-६०-३॥",
  "उद्भ्रमन्निव वेगेन विक्षिपन् रघुनन्दनः ।\nतत्र तत्रोटजस्थानमभिवीक्ष्य समन्ततः ॥३-६०-४॥",
  "ददर्श पर्णशालां च सीतया रहितां तदा ।\nश्रिया विरहितां ध्वस्तां हेमन्ते पद्मिनीमिव ॥३-६०-५॥",
  "रुदन्तमिव वृक्षैश्च ग्लानपुष्पमृगद्विजम् ।\nश्रिया विहीनं विध्वस्तं संत्यक्तं वनदैवतैः ॥३-६०-६॥",
  "विप्रकीर्णाजिनकुशं विप्रविद्धबृसीकटम् ।\nदृष्ट्वा शून्योटजस्थानं विललाप पुनः पुनः ॥३-६०-७॥",
  "हृता मृता वा नष्टा वा भक्षिता वा भविष्यति ।\nनिलीनाप्यथवा भीरुरथवा वनमाश्रिता ॥३-६०-८॥",
  "गता विचेतुं पुष्पाणि फलान्यपि च वा पुनः ।\nअथवा पद्मिनीं याता जलार्थं वा नदीं गता ॥३-६०-९॥",
  "यत्नान्मृगयमाणस्तु नाससाद वने प्रियाम् ।\nशोकरक्तेक्षणः श्रीमानुन्मत्त इव लक्ष्यते ॥३-६०-१०॥",
  "वृक्षाद् वृक्षं प्रधावन् स गिरींश्चापि नदीनदम् ।\nबभ्राम विलपन् रामः शोकपङ्कार्णवप्लुतः ॥३-६०-११॥",
  "अस्ति कच्चित्त्वया दृष्टा सा कदम्बप्रिया प्रिया ।\nकदम्ब यदि जानीषे शंस सीतां शुभाननाम् ॥३-६०-१२॥",
  "स्निग्धपल्लवसंकाशां पीतकौशेयवासिनीम् ।\nशंसस्व यदि सा दृष्टा बिल्व बिल्वोपमस्तनी ॥३-६०-१३॥",
  "अथवार्जुन शंस त्वं प्रियां तामर्जुनप्रियाम् ।\nजनकस्य सुता तन्वी यदि जीवति वा न वा ॥३-६०-१४॥",
  "ककुभः ककुभोरुं तां व्यक्तं जानाति मैथिलीम् ।\nलतापल्लवपुष्पाढ्यो भाति ह्येष वनस्पतिः ॥३-६०-१५॥",
  "भ्रमरैरुपगीतश्च यथा द्रुमवरो ह्यसि ।\nएष व्यक्तं विजानाति तिलकस्तिलकप्रियाम् ॥३-६०-१६॥",
  "अशोक शोकापनुद शोकोपहतचेतनम् ।\nत्वन्नामानं कुरु क्षिप्रं प्रियासंदर्शनेन माम् ॥३-६०-१७॥",
  "यदि ताल त्वया दृष्टा पक्वतालोपमस्तनी ।\nकथयस्व वरारोहां कारुण्यं यदि ते मयि ॥३-६०-१८॥",
  "यदि दृष्टा त्वया जम्बो जाम्बूनदसमप्रभा ।\nप्रियां यदि विजानासि निःशङ्क कथयस्व मे ॥३-६०-१९॥",
  "अहो त्वं कर्णिकाराद्य पुष्पितः शोभसे भृशम् ।\nकर्णिकारप्रियां साध्वीं शंस दृष्टा यदि प्रिया ॥३-६०-२०॥",
  "चूतनीपमहासालान् पनसान् कुरवान् धवान् ।\nदाडिमानपि तान् गत्वा दृष्ट्वा रामो महायशाः ॥३-६०-२१॥",
  "बकुलानथ पुन्नागांश्चन्दनान् केतकांस्तथा ।\nपृच्छन् रामो वने भ्रान्त उन्मत्त इव लक्ष्यते ॥३-६०-२२॥",
  "अथवा मृगशावाक्षीं मृग जानासि मैथिलीम् ।\nमृगविप्रेक्षणी कान्ता मृगीभिः सहिता भवेत् ॥३-६०-२३॥",
  "गज सा गजनासोरुर्यदि दृष्टा त्वया भवेत् ।\nतां मन्ये विदितां तुभ्यमाख्याहि वरवारण ॥३-६०-२४॥",
  "शार्दूल यदि सा दृष्टा प्रिया चन्द्रनिभानना ।\nमैथिली मम विस्रब्धः कथयस्व न ते भयम् ॥३-६०-२५॥",
  "किं धावसि प्रिये नूनं दृष्टासि कमलेक्षणे ।\nवृक्षैराच्छाद्य चात्मानं किं मां न प्रतिभाषसे ॥३-६०-२६॥",
  "तिष्ठ तिष्ठ वरारोहे न तेऽस्ति करुणा मयि ।\nनात्यर्थं हास्यशीलासि किमर्थं मामुपेक्षसे ॥३-६०-२७॥",
  "पीतकौशेयकेनासि सूचिता वरवर्णिनि ।\nधावन्त्यपि मया दृष्टा तिष्ठ यद्यस्ति सौहृदम् ॥३-६०-२८॥",
  "नैव सा नूनमथवा हिंसिता चारुहासिनी ।\nकृच्छ्रं प्राप्तं न मां नूनं यथोपेक्षितुमर्हति ॥३-६०-२९॥",
  "व्यक्तं सा भक्षिता बाला राक्षसैः पिशिताशनैः ।\nविभज्याङ्गानि सर्वाणि मया विरहिता प्रिया ॥३-६०-३०॥",
  "नूनं तच्छुभदन्तोष्ठं सुनासं शुभकुण्डलम् ।\nपूर्णचन्द्रनिभं ग्रस्तं मुखं निष्प्रभतां गतम् ॥३-६०-३१॥",
  "सा हि चम्पकवर्णाभा ग्रीवा ग्रैवेयकोचिता ।\nकोमला विलपन्त्यास्तु कान्ताया भक्षिता शुभा ॥३-६०-३२॥",
  "नूनं विक्षिप्यमाणौ तौ बाहू पल्लवकोमलौ ।\nभक्षितौ वेपमानाग्रौ सहस्ताभरणाङ्गदौ ॥३-६०-३३॥",
  "मया विरहिता बाला रक्षसां भक्षणाय वै ।\nसार्थेनेव परित्यक्ता भक्षिता बहुबान्धवा ॥३-६०-३४॥",
  "हा लक्ष्मण महाबाहो पश्यसे त्वं प्रियां क्वचित् ।\nहा प्रिये क्व गता भद्रे हा सीतेति पुनः पुनः ॥३-६०-३५॥",
  "इत्येवं विलपन् रामः परिधावन् वनाद् वनम् ।\nक्वचिदुद्भ्रमते वेगात् क्वचिद् विभ्रमते बलात् ॥३-६०-३६॥",
  "क्वचिन्मत्त इवाभाति कान्तान्वेषणतत्परः ।\nस वनानि नदीः शैलान् गिरिप्रस्रवणानि च ।\nकाननानि च वेगेन भ्रमत्यपरिसंस्थितः ॥३-६०-३७॥",
  "तदा स गत्वा विपुलं महद् वनं परीत्य सर्वं त्वथ मैथिलीं प्रति ।\nअनिष्ठिताशः स चकार मार्गणे पुनः प्रियायाः परमं परिश्रमम् ॥३-६०-३८॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे षष्ठितमः सर्गः ॥३-६०॥"
]