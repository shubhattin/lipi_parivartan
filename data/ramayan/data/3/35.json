[
  "अथ श्रीमद्वाल्मीकीयरामायणे अरण्यकाण्डे मारिचाश्रमपुनर्गमनम् नाम पञ्चत्रिंशः सर्गः ॥३-३५॥",
  "ततः शूर्पणखावाक्यं तच्छ्रुत्वा रोमहर्षणम् ।\nसचिवानभ्यनुज्ञाय कार्यं बुद्ध्वा जगाम ह ॥३-३५-१॥",
  "तत् कार्यमनुगम्यान्तर्यथावदुपलभ्य च ।\nदोषाणां च गुणानां च सम्प्रधार्य बलाबलम् ॥३-३५-२॥",
  "इति कर्तव्यमित्येव कृत्वा निश्चयमात्मनः ।\nस्थिरबुद्धिस्ततो रम्यां यानशालां जगाम ह ॥३-३५-३॥",
  "यानशालां ततो गत्वा प्रच्छन्नं राक्षसाधिपः ।\nसूतं संचोदयामास रथः संयुज्यतामिति ॥३-३५-४॥",
  "एवमुक्तः क्षणेनैव सारथिर्लघुविक्रमः ।\nरथं संयोजयामास तस्याभिमतमुत्तमम् ॥३-३५-५॥",
  "कामगं रथमास्थाय काञ्चनं रत्नभूषितम् ।\nपिशाचवदनैर्युक्तं खरैः कनकभूषणैः ॥३-३५-६॥",
  "मेघप्रतिमनादेन स तेन धनदानुजः ।\nराक्षसाधिपतिः श्रीमान् ययौ नदनदीपतिम् ॥३-३५-७॥",
  "स श्वेतवालव्यजनः श्वेतच्छत्रो दशाननः ।\nस्निग्धवैदूर्यसंकाशस्तप्तकाञ्चनभूषणः ॥३-३५-८॥",
  "दशग्रीवो विंशतिभुजो दर्शनीयपरिच्छदः ।\nत्रिदशारिर्मुनीन्द्रघ्नो दशशीर्ष इवाद्रिराट् ॥३-३५-९॥",
  "कामगं रथमास्थाय शुशुभे राक्षसाधिपः ।\nविद्युन्मण्डलवान् मेघः सबलाक इवाम्बरे ॥३-३५-१०॥",
  "सशैलसागरानूपं वीर्यवानवलोकयन् ।\nनानापुष्पफलैर्वृक्षैरनुकीर्णं सहस्रशः ॥३-३५-११॥",
  "शीतमङ्गलतोयाभिः पद्मिनीभिः समन्ततः ।\nविशालैराश्रमपदैर्वेदिमद्भिरलंकृतम् ॥३-३५-१२॥",
  "कदल्यटविसंशोभं नारिकेलोपशोभितम् ।\nसालैस्तालैस्तमालैश्च तरुभिश्च सुपुष्पितैः ॥३-३५-१३॥",
  "अत्यन्तनियताहारैः शोभितं परमर्षिभिः ।\nनागैः सुपर्णैर्गन्धर्वैः किंनरैश्च सहस्रशः ॥३-३५-१४॥",
  "जितकामैश्च सिद्धैश्च चारणैश्चोपशोभितम् ।\nआजैर्वैखानसैर्माषैर्वालखिल्यैर्मरीचिपैः ॥३-३५-१५॥",
  "दिव्याभरणमाल्याभिर्दिव्यरूपाभिरावृतम् ।\nक्रीडारतविधिज्ञाभिरप्सरोभिः सहस्रशः ॥३-३५-१६॥",
  "सेवितं देवपत्नीभिः श्रीमतीभिरुपासितम् ।\nदेवदानवसङ्घैश्च चरितं त्वमृताशिभिः ॥३-३५-१७॥",
  "हंसक्रौञ्चप्लवाकीर्णं सारसैः सम्प्रसादितम् ।\nवैदूर्यप्रस्तरं स्निग्धं सान्द्रं सागरतेजसा ॥३-३५-१८॥",
  "पाण्डुराणि विशालानि दिव्यमाल्ययुतानि च ।\nतूर्यगीताभिजुष्टानि विमानानि समन्ततः ॥३-३५-१९॥",
  "तपसा जितलोकानां कामगान्यभिसम्पतन् ।\nगन्धर्वाप्सरसश्चैव ददर्श धनदानुजः ॥३-३५-२०॥",
  "निर्यासरसमूलानां चन्दनानां सहस्रशः ।\nवनानि पश्यन् सौम्यानि घ्राणतृप्तिकराणि च ॥३-३५-२१॥",
  "अगुरूणां च मुख्यानां वनान्युपवनानि च ।\nतक्कोलानां च जात्यानां फलिनां च सुगन्धिनाम् ॥३-३५-२२॥",
  "पुष्पाणि च तमालस्य गुल्मानि मरिचस्य च ।\nमुक्तानां च समूहानि शुष्यमाणानि तीरतः ॥३-३५-२३॥",
  "शैलानि प्रवरांश्चैव प्रवालनिचयांस्तथा ।\nकाञ्चनानि च शृङ्गाणि राजतानि तथैव च ॥३-३५-२४॥",
  "प्रस्रवाणि मनोज्ञानि प्रसन्नान्यद्भुतानि च ।\nधनधान्योपपन्नानि स्त्रीरत्नैरावृतानि च ॥३-३५-२५॥",
  "हस्त्यश्वरथगाढानि नगराणि विलोकयन् ।\nतं समं सर्वतः स्निग्धं मृदुसंस्पर्शमारुतम् ॥३-३५-२६॥",
  "अनूपे सिन्धुराजस्य ददर्श त्रिदिवोपमम् ।\nतत्रापश्यत् स मेघाभं न्यग्रोधं मुनिभिर्वृतम् ॥३-३५-२७॥",
  "समन्ताद् यस्य ताः शाखाः शतयोजनमायताः ।\nयस्य हस्तिनमादाय महाकायं च कच्छपम् ॥३-३५-२८॥",
  "भक्षार्थं गरुडः शाखामाजगाम महाबलः ।\nतस्य तां सहसा शाखां भारेण पतगोत्तमः ॥३-३५-२९॥",
  "सुपर्णः पर्णबहुलां बभञ्जाथ महाबलः ।\nतत्र वैखानसा माषा वालखिल्या मरीचिपाः ॥३-३५-३०॥",
  "आजा बभूवुर्धूम्राश्च संगताः परमर्षयः ।\nतेषां दयार्थं गरुडस्तां शाखां शतयोजनाम् ॥३-३५-३१॥",
  "भग्नामादाय वेगेन तौ चोभौ गजकच्छपौ ।\nएकपादेन धर्मात्मा भक्षयित्वा तदामिषम् ॥३-३५-३२॥",
  "निषादविषयं हत्वा शाखया पतगोत्तमः ।\nप्रहर्षमतुलं लेभे मोक्षयित्वा महामुनीन् ॥३-३५-३३॥",
  "स तु तेन प्रहर्षेण द्विगुणीकृतविक्रमः ।\nअमृतानयनार्थं वै चकार मतिमान् मतिम् ॥३-३५-३४॥",
  "अयोजालानि निर्मथ्य भित्त्वा रत्नगृहं वरम् ।\nमहेन्द्रभवनाद् गुप्तमाजहारामृतं ततः ॥३-३५-३५॥",
  "तं महर्षिगणैर्जुष्टं सुपर्णकृतलक्षणम् ।\nनाम्ना सुभद्रं न्यग्रोधं ददर्श धनदानुजः ॥३-३५-३६॥",
  "तं तु गत्वा परं पारं समुद्रस्य नदीपतेः ।\nददर्शाश्रममेकान्ते पुण्ये रम्ये वनान्तरे ॥३-३५-३७॥",
  "तत्र कृष्णाजिनधरं जटामण्डलधारिणम् ।\nददर्श नियताहारं मारीचं नाम राक्षसम् ॥३-३५-३८॥",
  "स रावणः समागम्य विधिवत् तेन रक्षसा ।\nमारीचेनार्चितो राजा सर्वकामैरमानुषैः ॥३-३५-३९॥",
  "तं स्वयं पूजयित्वा च भोजनेनोदकेन च ।\nअर्थोपहितया वाचा मारीचो वाक्यमब्रवीत् ॥३-३५-४०॥",
  "कच्चित्ते कुशलं राजन् लङ्कायां राक्षसेश्वर ।\nकेनार्थेन पुनस्त्वं वै तूर्णमेव इहागतः ॥३-३५-४१॥",
  "एवमुक्तो महातेजा मारीचेन स रावणः ।\nततः पश्चादिदं वाक्यमब्रवीद् वाक्यकोविदः ॥३-३५-४२॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे मारिचाश्रमपुनर्गमनम् नाम पञ्चत्रिंशः सर्गः ॥३-३५॥"
]