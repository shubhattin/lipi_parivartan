[
  "श्रीमद्वाल्मीकीयरामायणे अरण्यकाण्डे सीताविलोभनोद्यमः नाम पञ्चपञ्चाशः सर्गः ॥३-५५॥",
  "संदिश्य राक्षसान् घोरान् रावणोऽष्टौ महाबलान् ।\nआत्मानं बुद्धिवैक्लव्यात् कृत्कृत्यममन्यत ॥३-५५-१॥",
  "स चिन्तयानो वैदेहीं कामबाणैः प्रपीडितः ।\nप्रविवेश गृहं रम्यं सीतां द्रष्टुमभित्वरन् ॥३-५५-२॥",
  "स प्रविश्य तु तद्वेश्म रावणो राक्षसाधिपः ।\nअपश्यद् राक्षसीमध्ये सीतां दुःखपरायणाम् ॥३-५५-३॥",
  "अश्रुपूर्णमुखीं दीनां शोकभारावपीडिताम् ।\nवायुवेगैरिवाक्रान्तां मज्जन्तीं नावमर्णवे ॥३-५५-४॥",
  "मृगयूथपरिभ्रष्टां मृगीं श्वभिरिवावृताम् ।\nअधोगतमुखीं सीतां तामभ्येत्य निशाचरः ॥३-५५-५॥",
  "तां तु शोकवशाद् दीनामवशां राक्षसाधिपः ।\nसबलाद् दर्शयामास गृहं देवगृहोपमम् ॥३-५५-६॥",
  "हर्म्यप्रासादसम्बाधं स्त्रीसहस्रनिषेवितम् ।\nनानापक्षिगणैर्जुष्टं नानारत्नसमन्वितम् ॥३-५५-७॥",
  "दान्तकैस्तापनीयैश्च स्फाटिकै राजतैस्तथा ।\nवज्रवैदूर्यचित्रैश्च स्तम्भैर्दृष्टिमनोरमैः ॥३-५५-८॥",
  "दिव्यदुन्दुभिनिर्घोषं तप्तकाञ्चनभूषणम् ।\nसोपानं काञ्चनं चित्रमारुरोह तया सह ॥३-५५-९॥",
  "दान्तका राजताश्चैव गवाक्षाः प्रियदर्शनाः ।\nहेमजालावृताश्चासंस्तत्र प्रासादपङ्क्तयः ॥३-५५-१०॥",
  "सुधामणिविचित्राणि भूमिभागानि सर्वशः ।\nदशग्रीवः स्वभवने प्रादर्शयत मैथिलीम् ॥३-५५-११॥",
  "दीर्घिकाः पुष्करिण्यश्च नानापुष्पसमावृताः ।\nरावणो दर्शयामास सीतां शोकपरायणाम् ॥३-५५-१२॥",
  "दर्शयित्वा तु वैदेहीं कृत्स्नं तद्भवनोत्तमम् ।\nउवाच वाक्यं पापात्मा सीतां लोभितुमिच्छया ॥३-५५-१३॥",
  "दश राक्षसकोट्यश्च द्वाविंशतिरथापराः ।\nवर्जयित्वा जरावृद्धान् बालांश्च रजनीचरान् ॥३-५५-१४॥",
  "तेषां प्रभुरहं सीते सर्वेषां भीमकर्मणाम् ।\nसहस्रमेकमेकस्य मम कार्यपुरःसरम् ॥३-५५-१५॥",
  "यदिदं राज्यतन्त्रं मे त्वयि सर्वं प्रतिष्ठितम् ।\nजीवितं च विशालाक्षि त्वं मे प्राणैर्गरीयसी ॥३-५५-१६॥",
  "बह्वीनामुत्तमस्त्रीणां मम योऽसौ परिग्रहः ।\nतासां त्वमीश्वरी सीते मम भार्या भव प्रिये ॥३-५५-१७॥",
  "साधु किं तेऽन्यथाबुद्ध्या रोचयस्व वचो मम ।\nभजस्व माभितप्तस्य प्रसादं कर्तुमर्हसि ॥३-५५-१८॥",
  "परिक्षिप्ता समुद्रेण लङ्केयं शतयोजना ।\nनेयं धर्षयितुं शक्या सेन्द्रैरपि सुरासुरैः ॥३-५५-१९॥",
  "न देवेषु न यक्षेषु न गन्धर्वेषु नर्षिषु ।\nअहं पश्यामि लोकेषु यो मे वीर्यसमो भवेत् ॥३-५५-२०॥",
  "राज्यभ्रष्टेन दीनेन तापसेन पदातिना ।\nकिं करिष्यसि रामेण मानुषेणाल्पतेजसा ॥३-५५-२१॥",
  "भजस्व सीते मामेव भर्ताहं सदृशस्तव ।\nयौवनं त्वध्रुवं भीरु रमस्वेह मया सह ॥३-५५-२२॥",
  "दर्शने मा कृथा बुद्धिं राघवस्य वरानने ।\nकास्य शक्तिरिहागन्तुमपि सीते मनोरथैः ॥३-५५-२३॥",
  "न शक्यो वायुराकाशे पाशैर्बद्धुं महाजवः ।\nदीप्यमानस्य वाप्यग्नेर्ग्रहीतुं विमलाः शिखाः ॥३-५५-२४॥",
  "त्रयाणामपि लोकानां न तं पश्यामि शोभने ।\nविक्रमेण नयेद् यस्त्वां मद्बाहुपरिपालिताम् ॥३-५५-२५॥",
  "लङ्कायाः सुमहद्राज्यमिदं त्वमनुपालय ।\nत्वत्प्रेष्या मद्विधाश्चैव देवाश्चापि चराचरम् ॥३-५५-२६॥",
  "अभिषेकजलक्लिन्ना तुष्टा च रमयस्व च ।\nदुष्कृतं यत्पुरा कर्म वनवासेन तद्गतम् ॥३-५५-२७॥",
  "यच्च ते सुकृतं कर्म तस्येह फलमाप्नुहि ।\nइह सर्वाणि माल्यानि दिव्यगन्धानि मैथिलि ॥३-५५-२८॥",
  "भूषणानि च मुख्यानि तानि सेव मया सह ।\nपुष्पकं नाम सुश्रोणि भ्रातुर्वैश्रवणस्य मे ॥३-५५-२९॥",
  "विमानं सूर्यसंकाशं तरसा निर्जितं रणे ।\nविशालं रमणीयं च तद्विमानं मनोजवम् ॥३-५५-३०॥",
  "तत्र सीते मया सार्धं विहरस्व यथासुखम् ।\nवदनं पद्मसंकाशं विमलं चारुदर्शनम् ॥३-५५-३१॥",
  "शोकार्तं तु वरारोहे न भ्राजति वरानने ।\nएवं वदति तस्मिन् सा वस्त्रान्तेन वराङ्गना ॥३-५५-३२॥",
  "पिधायेन्दुनिभं सीता मन्दमश्रूण्यवर्तयत् ।\nध्यायन्तीं तामिवास्वस्थां सीतां चिन्ताहतप्रभाम् ॥३-५५-३३॥",
  "उवाच वचनं वीरो रावणो रजनीचरः ।\nअलं व्रीडेन वैदेहि धर्मलोपकृतेन ते ॥३-५५-३४॥",
  "आर्षोऽयं देवि निष्पन्दो यस्त्वामभिभविष्यति ।\nएतौ पादौ मया स्निग्धौ शिरोभिः परिपीडितौ ॥३-५५-३५॥",
  "प्रसादं कुरु मे क्षिप्रं वश्यो दासोऽहमस्मि ते ।\nइमाः शून्या मया वाचः शुष्यमाणेन भाषिताः ॥३-५५-३६॥",
  "न चापि रावणः कांचिन्मूर्ध्ना स्त्रीं प्रणमेत ह ।\nएवमुक्त्वा दशग्रीवो मैथिलीं जनकात्मजाम् ।\nकृतान्तवशमापन्नो ममेयमिति मन्यते ॥३-५५-३७॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे पञ्चपञ्चाशः सर्गः ॥३-५५॥"
]