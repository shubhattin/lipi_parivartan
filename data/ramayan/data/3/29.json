[
  "श्रीमद्वाल्मीकीयरामायणे अरण्यकाण्डे खरगदाभेदनम् नाम एकोनत्रिंशः सर्गः ॥३-२९॥",
  "खरं तु विरथं रामो गदापाणिमवस्थितम् ।\nमृदुपूर्वं महातेजाः परुषं वाक्यमब्रवीत् ॥३-२९-१॥",
  "गजाश्वरथसम्बाधे बले महति तिष्ठता ।\nकृतं ते दारुणं कर्म सर्वलोकजुगुप्सितम् ॥३-२९-२॥",
  "उद्वेजनीयो भूतानां नृशंसः पापकर्मकृत् ।\nत्रयाणामपि लोकानामीश्वरोऽपि न तिष्ठति ॥३-२९-३॥",
  "कर्म लोकविरुद्धं तु कुर्वाणं क्षणदाचर ।\nतीक्ष्णं सर्वजनो हन्ति सर्पं दुष्टमिवागतम् ॥३-२९-४॥",
  "लोभात् पापानि कुर्वाणः कामाद् वा यो न बुध्यते ।\nहृष्टः पश्यति तस्यान्तं ब्राह्मणी करकादिव ॥३-२९-५॥",
  "वसतो दण्डकारण्ये तापसान् धर्मचारिणः ।\nकिं नु हत्वा महाभागान् फलं प्राप्स्यसि राक्षस ॥३-२९-६॥",
  "न चिरं पापकर्माणः क्रूरा लोकजुगुप्सिताः ।\nऐश्वर्यं प्राप्य तिष्ठन्ति शीर्णमूला इव द्रुमाः ॥३-२९-७॥",
  "अवश्यं लभते कर्ता फलं पापस्य कर्मणः ।\nघोरं पर्यागते काले द्रुमः पुष्पमिवार्तवम् ॥३-२९-८॥",
  "नचिरात् प्राप्यते लोके पापानां कर्मणां फलम् ।\nसविषाणामिवान्नानां भुक्तानां क्षणदाचर ॥३-२९-९॥",
  "पापमाचरतां घोरं लोकस्याप्रियमिच्छताम् ।\nअहमासादितो राज्ञा प्राणान् हन्तुं निशाचर ॥३-२९-१०॥",
  "अद्य भित्त्वा मया मुक्ताः शराः काञ्चनभूषणाः ।\nविदार्यातिपतिष्यन्ति वल्मीकमिव पन्नगाः ॥३-२९-११॥",
  "ये त्वया दण्डकारण्ये भक्षिता धर्मचारिणः ।\nतानद्य निहतः संख्ये ससैन्योऽनुगमिष्यसि ॥३-२९-१२॥",
  "अद्य त्वां निहतं बाणैः पश्यन्तु परमर्षयः ।\nनिरयस्थं विमानस्था ये त्वया निहताः पुरा ॥३-२९-१३॥",
  "प्रहरस्व यथाकामं कुरु यत्नं कुलाधम ।\nअद्य ते पातयिष्यामि शिरस्तालफलं यथा ॥३-२९-१४॥",
  "एवमुक्तस्तु रामेण क्रुद्धः संरक्तलोचनः ।\nप्रत्युवाच ततो रामं प्रहसन् क्रोधमूर्च्छितः ॥३-२९-१५॥",
  "प्राकृतान् राक्षसान् हत्वा युद्धे दशरथात्मज ।\nआत्मना कथमात्मानमप्रशस्यं प्रशंससि ॥३-२९-१६॥",
  "विक्रान्ता बलवन्तो वा ये भवन्ति नरर्षभाः ।\nकथयन्ति न ते किंचित् तेजसा चातिगर्विताः ॥३-२९-१७॥",
  "प्राकृतास्त्वकृतात्मानो लोके क्षत्रियपांसनाः ।\nनिरर्थकं विकत्थन्ते यथा राम विकत्थसे ॥३-२९-१८॥",
  "कुलं व्यपदिशन् वीरः समरे कोऽभिधास्यति ।\nमृत्युकाले तु सम्प्राप्ते स्वयमप्रस्तवे स्तवम् ॥३-२९-१९॥",
  "सर्वथा तु लघुत्वं ते कत्थनेन विदर्शितम् ।\nसुवर्णप्रतिरूपेण तप्तेनेव कुशाग्निना ॥३-२९-२०॥",
  "न तु मामिह तिष्ठन्तं पश्यसि त्वं गदाधरम् ।\nधराधरमिवाकम्प्यं पर्वतं धातुभिश्चितम् ॥३-२९-२१॥",
  "पर्याप्तोऽहं गदापाणिर्हन्तुं प्राणान् रणे तव ।\nत्रयाणामपि लोकानां पाशहस्त इवान्तकः ॥३-२९-२२॥",
  "कामं बह्वपि वक्तव्यं त्वयि वक्ष्यामि न त्वहम् ।\nअस्तं प्राप्नोति सविता युद्धविघ्नस्ततो भवेत् ॥३-२९-२३॥",
  "चतुर्दश सहस्राणि राक्षसानां हतानि ते ।\nत्वद्विनाशात् करोम्यद्य तेषामश्रुप्रमार्जनम् ॥३-२९-२४॥",
  "इत्युक्त्वा परमक्रुद्धः स गदां परमाङ्गदाम् ।\nखरश्चिक्षेप रामाय प्रदीप्तामशनिं यथा ॥३-२९-२५॥",
  "खरबाहुप्रमुक्ता सा प्रदीप्ता महती गदा ।\nभस्म वृक्षांश्च गुल्मांश्च कृत्वागात् तत्समीपतः ॥३-२९-२६॥",
  "तामापतन्तीं महतीं मृत्युपाशोपमां गदाम् ।\nअन्तरिक्षगतां रामश्चिच्छेद बहुधा शरैः ॥३-२९-२७॥",
  "सा विशीर्णा शरैर्भिन्ना पपात धरणीतले ।\nगदा मन्त्रौषधिबलैर्व्यालीव विनिपातिता ॥३-२९-२८॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे एकोनत्रिंशः सर्गः ॥३-२९॥"
]