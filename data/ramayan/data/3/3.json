[
  "श्रीमद्वाल्मीकीयरामायणे अरण्यकाण्डे विराधप्रहारः नाम तृतीयः सर्गः ॥३-३॥",
  "अथोवाच पुनर्वाक्यं विराधः पूरयन् वनम् ।\nपृच्छतो मम हि ब्रूतं कौ युवां क्व गमिष्यथः ॥३-३-१॥",
  "तमुवाच ततो रामो राक्षसं ज्वलिताननम् ।\nपृच्छन्तं सुमहातेजा इक्ष्वाकुकुलमात्मनः ॥३-३-२॥",
  "क्षत्रियौ वृत्तसम्पन्नौ विद्धि नौ वनगोचरौ ।\nत्वां तु वेदितुमिच्छावः कस्त्वं चरसि दण्डकान् ॥३-३-३॥",
  "तमुवाच विराधस्तु रामं सत्यपराक्रमम् ।\nहन्त वक्ष्यामि ते राजन् निबोध मम राघव ॥३-३-४॥",
  "पुत्रः किल जवस्याहं माता मम शतह्रदा ।\nविराध इति मामाहुः पृथिव्यां सर्वराक्षसाः ॥३-३-५॥",
  "तपसा चाभिसम्प्राप्ता ब्रह्मणो हि प्रसादजा ।\nशस्त्रेणावध्यता लोकेऽच्छेद्याभेद्यत्वमेव च ॥३-३-६॥",
  "उत्सृज्य प्रमदामेनामनपेक्षौ यथागतम् ।\nत्वरमाणौ पलायेथां न वां जीवितमाददे ॥३-३-७॥",
  "तं रामः प्रत्युवाचेदं कोपसंरक्तलोचनः ।\nराक्षसं विकृताकारं विराधं पापचेतसम् ॥३-३-८॥",
  "क्षुद्र धिक् त्वां तु हीनार्थं मृत्युमन्वेषसे ध्रुवम् ।\nरणे प्राप्स्यसि संतिष्ठ न मे जीवन् विमोक्ष्यसे ॥३-३-९॥",
  "ततः सज्यं धनुः कृत्वा रामः सुनिशितान् शरान् ।\nसुशीघ्रमभिसंधाय राक्षसं निजघान ह ॥३-३-१०॥",
  "धनुषा ज्यागुणवता सप्त बाणान् मुमोच ह ।\nरुक्मपुङ्खान् महावेगान् सुपर्णानिलतुल्यगान् ॥३-३-११॥",
  "ते शरीरं विराधस्य भित्त्वा बर्हिणवाससः ।\nनिपेतुः शोणितादिग्धा धरण्यां पावकोपमाः ॥३-३-१२॥",
  "स विद्धो न्यस्य वैदेहीं शूलमुद्यम्य राक्षसः ।\nअभ्यद्रवत् सुसंक्रुद्धस्तदा रामं सलक्ष्मणम् ॥३-३-१३॥",
  "स विनद्य महानादं शूलं शक्रध्वजोपमम् ।\nप्रगृह्याशोभत तदा व्यात्तानन इवान्तकः ॥३-३-१४॥",
  "अथ तौ भ्रातरौ दीप्तं शरवर्षं ववर्षतुः ।\nविराधे राक्षसे तस्मिन् कालान्तकयमोपमे ॥३-३-१५॥",
  "स प्रहस्य महारौद्रः स्थित्वाजृम्भत राक्षसः ।\nजृम्भमाणस्य ते बाणाः कायान्निष्पेतुराशुगाः ॥३-३-१६॥",
  "स्पर्शात् तु वरदानेन प्राणान् संरोध्य राक्षसः ।\nविराधः शूलमुद्यम्य राघवावभ्यधावत ॥३-३-१७॥",
  "तच्छूलं वज्रसंकाशं गगने ज्वलनोपमम् ।\nद्वाभ्यां शराभ्यां चिच्छेद रामः शस्त्रभृतां वरः ॥३-३-१८॥",
  "तद् रामविशिखैश्छिन्नं शूलं तस्यापतद् भुवि ।\nपपाताशनिना छिन्नं मेरोरिव शिलातलम् ॥३-३-१९॥",
  "तौ खड्गौ क्षिप्रमुद्यम्य कृष्णसर्पाविवोद्यतौ ।\nतूर्णमापेततुस्तस्य तदा प्रहरतां बलात् ॥३-३-२०॥",
  "स वध्यमानः सुभृशं भुजाभ्यां परिगृह्य तौ ।\nअप्रकम्प्यौ नरव्याघ्रौ रौद्रः प्रस्थातुमैच्छत ॥३-३-२१॥",
  "तस्याभिप्रायमाज्ञाय रामो लक्ष्मणमब्रवीत् ।\nवहत्वयमलं तावत् पथानेन तु राक्षसः ॥३-३-२२॥",
  "यथा चेच्छति सौमित्रे तथा वहतु राक्षसः ।\nअयमेव हि नः पन्था येन याति निशाचरः ॥३-३-२३॥",
  "स तु स्वबलवीर्येण समुत्क्षिप्य निशाचरः ।\nबालाविव स्कन्धगतौ चकारातिबलोद्धतः ॥३-३-२४॥",
  "तावारोप्य ततः स्कन्धं राघवौ रजनीचरः ।\nविराधो विनदन् घोरं जगामाभिमुखो वनम् ॥३-३-२५॥",
  "वनं महामेघनिभं प्रविष्टोद्रुमैर्महद्भिर्विविधैरुपेतम् ।\nनानाविधैः पक्षिकुलैर्विचित्रंशिवायुतं व्यालमृगैर्विकीर्णम् ॥३-३-२६॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे तृतीयः सर्गः ॥३-३॥"
]