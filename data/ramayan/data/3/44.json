[
  "अथ श्रीमद्वाल्मीकीयरामायणे अरण्यकाण्डे मारीचवञ्चना नाम चतुश्चत्वारिंशः सर्गः ॥३-४४॥",
  "तथा तु तं समादिश्य भ्रातरं रघुनन्दनः ।\nबबन्धासिं महातेजा जाम्बूनदमयत्सरुम् ॥३-४४-१॥",
  "ततस्त्रिविनतं चापमादायात्मविभूषणम् ।\nआबध्य च कपालौ द्वौ जगामोदग्रविक्रमः ॥३-४४-२॥",
  "तं वन्यराजो राजेन्द्रमापतन्तं निरीक्ष्य वै ।\nबभूवान्तर्हितस्त्रासात् पुनः संदर्शनेऽभवत् ॥३-४४-३॥",
  "बद्धासिर्धनुरादाय प्रदुद्राव यतो मृगः ।\nतं स्म पश्यति रूपेण द्योतयन्तमिवाग्रतः ॥३-४४-४॥",
  "अवेक्ष्यावेक्ष्य धावन्तं धनुष्पाणिर्महावने ।\nअतिवृत्तमिवोत्पाताल्लोभयानं कदाचन ॥३-४४-५॥",
  "शङ्कितं तु समुद्भ्रान्तमुत्पतन्तमिवाम्बरम् ।\nदृश्यमानमदृश्यं च वनोद्देशेषु केषुचित् ॥३-४४-६॥",
  "छिन्नाभ्रैरिव संवीतं शारदं चन्द्रमण्डलम् ।\nमुहूर्तादेव ददृशे मुहुर्दूरात् प्रकाशते ॥३-४४-७॥",
  "दर्शनादर्शनेनैव सोऽपाकर्षत राघवम् ।\nस दूरमाश्रमस्यास्य मारीचो मृगतां गतः ॥३-४४-८॥",
  "आसीत् क्रुद्धस्तु काकुत्स्थो विवशस्तेन मोहितः ।\nअथावतस्थे सुश्रान्तश्छायामाश्रित्य शाद्वले ॥३-४४-९॥",
  "स तमुन्मादयामास मृगरूपो निशाचरः ।\nमृगैः परिवृतोऽथान्यैरदूरात् प्रत्यदृश्यत ॥३-४४-१०॥",
  "ग्रहीतुकामं दृष्ट्वा तं पुनरेवाभ्यधावत ।\nतत्क्षणादेव संत्रासात् पुनरन्तर्हितोऽभवत् ॥३-४४-११॥",
  "पुनरेव ततो दूराद् वृक्षखण्डाद् विनिःसृतः ।\nदृष्ट्वा रामो महातेजास्तं हन्तुं कृतनिश्चयः ॥३-४४-१२॥",
  "भूयस्तु शरमुद्धृत्य कुपितस्तत्र राघवः ।\nसूर्यरश्मिप्रतीकाशं ज्वलन्तमरिमर्दनम् ॥३-४४-१३॥",
  "संधाय सुदृढे चापे विकृष्य बलवद्बली ।\nतमेव मृगमुद्दिश्य श्वसन्तमिव पन्नगम् ॥३-४४-१४॥",
  "मुमोच ज्वलितं दीप्तमस्त्रं ब्रह्मविनिर्मितम् ।\nशरीरं मृगरूपस्य विनिर्भिद्य शरोत्तमः ॥३-४४-१५॥",
  "मारीचस्यैव हृदयं बिभेदाशनिसंनिभः ।\nतालमात्रमथोत्प्लुत्य न्यपतत् स भृशातुरः ॥३-४४-१६॥",
  "व्यनदद् भैरवं नादं धरण्यामल्पजीवितः ।\nम्रियमाणस्तु मारीचो जहौ तां कृत्रिमां तनुम् ॥३-४४-१७॥",
  "स्मृत्वा तद्वचनं रक्षो दध्यौ केन तु लक्ष्मणम् ।\nइह प्रस्थापयेत् सीता तां शून्ये रावणो हरेत् ॥३-४४-१८॥",
  "स प्राप्तकालमाज्ञाय चकार च ततः स्वनम् ।\nसदृशं राघवस्येव हा सीते लक्ष्मणेति च ॥३-४४-१९॥",
  "तेन मर्मणि निर्विद्धं शरेणानुपमेन हि ।\nमृगरूपं तु तत् त्यक्त्वा राक्षसं रूपमास्थितः ॥३-४४-२०॥",
  "चक्रे स सुमहाकायं मारीचो जीवितं त्यजन् ।\nतं दृष्ट्वा पतितं भूमौ राक्षसं भीमदर्शनम् ॥३-४४-२१॥",
  "रामो रुधिरसिक्ताङ्गं चेष्टमानं महीतले ।\nजगाम मनसा सीतां लक्ष्मणस्य वचः स्मरन् ॥३-४४-२२॥",
  "मारीचस्य तु मायैषा पूर्वोक्तं लक्ष्मणेन तु ।\nतत् तथा ह्यभवच्चाद्य मारीचोऽयं मया हतः ॥३-४४-२३॥",
  "हा सीते लक्ष्मणेत्येवमाक्रुश्य तु महास्वनम् ।\nममार राक्षसः सोऽयं श्रुत्वा सीता कथं भवेत् ॥३-४४-२४॥",
  "लक्ष्मणश्च महाबाहुः कामवस्थां गमिष्यति ।\nइति संचिन्त्य धर्मात्मा रामो हृष्टतनूरुहः ॥३-४४-२५॥",
  "तत्र रामं भयं तीव्रमाविवेश विषादजम् ।\nराक्षसं मृगरूपं तं हत्वा श्रुत्वा च तत्स्वनम् ॥३-४४-२६॥",
  "निहत्य पृषतं चान्यं मांसमादाय राघवः ।\nत्वरमाणो जनस्थानं ससाराभिमुखं तदा ॥३-४४-२७॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे मारीचवञ्चना नाम चतुश्चत्वारिंशः सर्गः ॥३-४४॥"
]