[
  "अथ श्रीमद्वाल्मीकीयरामायणे अरण्यकाण्डे रावणनिन्दा नाम त्रयस्त्रिंशः सर्गः ॥३-३३॥",
  "ततः शूर्पणखा दीना रावणं लोकरावणम् ।\nअमात्यमध्ये संक्रुद्धा परुषं वाक्यमब्रवीत् ॥३-३३-१॥",
  "प्रमत्तः कामभोगेषु स्वैरवृत्तो निरङ्कुशः ।\nसमुत्पन्नं भयं घोरं बोद्धव्यं नावबुध्यसे ॥३-३३-२॥",
  "सक्तं ग्राम्येषु भोगेषु कामवृत्तं महीपतिम् ।\nलुब्धं न बहु मन्यन्ते श्मशानाग्निमिव प्रजाः ॥३-३३-३॥",
  "स्वयं कार्याणि यः काले नानुतिष्ठति पार्थिवः ।\nस तु वै सह राज्येन तैश्च कार्यैर्विनश्यति ॥३-३३-४॥",
  "अयुक्तचारं दुर्दर्शमस्वाधीनं नराधिपम् ।\nवर्जयन्ति नरा दूरान्नदीपङ्कमिव द्विपाः ॥३-३३-५॥",
  "ये न रक्षन्ति विषयमस्वाधीनं नराधिपाः ।\nते न वृद्ध्या प्रकाशन्ते गिरयः सागरे यथा ॥३-३३-६॥",
  "आत्मवद्भिर्विगृह्य त्वं देवगन्धर्वदानवैः ।\nअयुक्तचारश्चपलः कथं राजा भविष्यसि ॥३-३३-७॥",
  "त्वं तु बालस्वभावश्च बुद्धिहीनश्च राक्षस ।\nज्ञातव्यं तन्न जानीषे कथं राजा भविष्यसि ॥३-३३-८॥",
  "येषां चाराश्च कोशश्च नयश्च जयतां वर ।\nअस्वाधीना नरेन्द्राणां प्राकृतैस्ते जनैः समाः ॥३-३३-९॥",
  "यस्मात् पश्यन्ति दूरस्थान् सर्वानर्थान् नराधिपाः ।\nचारेण तस्मादुच्यन्ते राजानो दीर्घचक्षुषः ॥३-३३-१०॥",
  "अयुक्तचारं मन्ये त्वां प्राकृतैः सचिवैर्युतः ।\nस्वजनं च जनस्थानं निहतं नावबुध्यसे ॥३-३३-११॥",
  "चतुर्दश सहस्राणि रक्षसां भीमकर्मणाम् ।\nहतान्येकेन रामेण खरश्च सहदूषणः ॥३-३३-१२॥",
  "ऋषीणामभयं दत्तं कृतक्षेमाश्च दण्डकाः ।\nधर्षितं च जनस्थानं रामेणाक्लिष्टकारिणा ॥३-३३-१३॥",
  "त्वं तु लुब्धः प्रमत्तश्च पराधीनश्च राक्षस ।\nविषये स्वे समुत्पन्नं यद् भयं नावबुध्यसे ॥३-३३-१४॥",
  "तीक्ष्णमल्पप्रदातारं प्रमत्तं गर्वितं शठम् ।\nव्यसने सर्वभूतानि नाभिधावन्ति पार्थिवम् ॥३-३३-१५॥",
  "अतिमानिनमग्राह्यमात्मसम्भावितं नरम् ।\nक्रोधनं व्यसने हन्ति स्वजनोऽपि नराधिपम् ॥३-३३-१६॥",
  "नानुतिष्ठति कार्याणि भयेषु न बिभेति च ।\nक्षिप्रं राज्याच्च्युतो दीनस्तृणैस्तुल्यो भवेदिह ॥३-३३-१७॥",
  "शुष्ककाष्ठैर्भवेत् कार्यं लोष्ठैरपि च पांसुभिः ।\nन तु स्थानात् परिभ्रष्टैः कार्यं स्याद् वसुधाधिपैः ॥३-३३-१८॥",
  "उपभुक्तं यथा वासः स्रजो वा मृदिता यथा ।\nएवं राज्यात् परिभ्रष्टः समर्थोऽपि निरर्थकः ॥३-३३-१९॥",
  "अप्रमत्तश्च यो राजा सर्वज्ञो विजितेन्द्रियः ।\nकृतज्ञो धर्मशीलश्च स राजा तिष्ठते चिरम् ॥३-३३-२०॥",
  "नयनाभ्यां प्रसुप्तो वा जागर्ति नयचक्षुषा ।\nव्यक्तक्रोधप्रसादश्च स राजा पूज्यते जनैः ॥३-३३-२१॥",
  "त्वं तु रावण दुर्बुद्धिर्गुणैरेतैर्विवर्जितः ।\nयस्य तेऽविदितश्चारै रक्षसां सुमहान् वधः ॥३-३३-२२॥",
  "परावमन्ता विषयेषु सङ्गवान् न देशकालप्रविभागतत्त्ववित् ।\nअयुक्तबुद्धिर्गुणदोषनिश्चये विपन्नराज्यो न चिराद् विपत्स्यसे ॥३-३३-२३॥",
  "इति स्वदोषान् परिकीर्तितांस्तथा समीक्ष्य बुद्ध्या क्षणदाचरेश्वरः ।\nधनेन दर्पेण बलेन चान्वितो विचिन्तयामास चिरं स रावणः ॥३-३३-२४॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे रावणनिन्दा नाम त्रयस्त्रिंशः सर्गः ॥३-३३॥"
]