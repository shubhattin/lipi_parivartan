[
  "श्रीमद्वाल्मीकीयरामायणे अरण्यकाण्डे मायामृगरूपपरिग्रहनिर्बन्धः नाम चत्वारिंशः सर्गः ॥३-४०॥",
  "मारीचस्य तु तद् वाक्यं क्षमं युक्तं च रावणः ।\nउक्तो न प्रतिजग्राह मर्तुकाम इवौषधम् ॥३-४०-१॥",
  "तं पथ्यहितवक्तारं मारीचं राक्षसाधिपः ।\nअब्रवीत् परुषं वाक्यमयुक्तं कालचोदितः ॥३-४०-२॥",
  "दुष्कुलैतदयुक्तार्थं मारीच मयि कथ्यते ।\nवाक्यं निष्फलमत्यर्थं बीजमुप्तमिवोषरे ॥३-४०-३॥",
  "त्वद्वाक्यैर्न तु मां शक्यं भेत्तुं रामस्य संयुगे ।\nमूर्खस्य पापशीलस्य मानुषस्य विशेषतः ॥३-४०-४॥",
  "यस्त्यक्त्वा सुहृदो राज्यं मातरं पितरं तथा ।\nस्त्रीवाक्यं प्राकृतं श्रुत्वा वनमेकपदे गतः ॥३-४०-५॥",
  "अवश्यं तु मया तस्य संयुगे खरघातिनः ।\nप्राणैः प्रियतरा सीता हर्तव्या तव संनिधौ ॥३-४०-६॥",
  "एवं मे निश्चिता बुद्धिर्हृदि मारीच विद्यते ।\nन व्यावर्तयितुं शक्या सेन्द्रैरपि सुरासुरैः ॥३-४०-७॥",
  "दोषं गुणं वा सम्पृष्टस्त्वमेवं वक्तुमर्हसि ।\nअपायं वा उपायं वा कार्यस्यास्य विनिश्चये ॥३-४०-८॥",
  "सम्पृष्टेन तु वक्तव्यं सचिवेन विपश्चिता ।\nउद्यताञ्जलिना राज्ञो य इच्छेद् भूतिमात्मनः ॥३-४०-९॥",
  "वाक्यमप्रतिकूलं तु मृदुपूर्वं शुभं हितम् ।\nउपचारेण वक्तव्यो युक्तं च वसुधाधिपः ॥३-४०-१०॥",
  "सावमर्दं तु यद्वाक्यमथवा हितमुच्यते ।\nनाभिनन्देत तद् राजा मानार्थी मानवर्जितम् ॥३-४०-११॥",
  "पञ्च रूपाणि राजानो धारयन्त्यमितौजसः ।\nअग्नेरिन्द्रस्य सोमस्य यमस्य वरुणस्य च ॥३-४०-१२॥",
  "औष्ण्यं तथा विक्रमं च सौम्यं दण्डं प्रसन्नताम् ।\nधारयन्ति महात्मानो राजानः क्षणदाचर ॥३-४०-१३॥",
  "तस्मात् सर्वास्ववस्थासु मान्याः पूज्याश्च नित्यदा ।\nत्वं तु धर्ममविज्ञाय केवलं मोहमाश्रितः ॥३-४०-१४॥",
  "अभ्यागतं तु दौरात्म्यात् परुषं वदसीदृशम् ।\nगुणदोषौ न पृच्छामि क्षेमं चात्मनि राक्षस ॥३-४०-१५॥",
  "मयोक्तमपि चैतावत् त्वां प्रत्यमितविक्रम ।\nअस्मिंस्तु स भवान् कृत्ये साहाय्यं कर्तुमर्हसि ॥३-४०-१६॥",
  "शृणु तत्कर्म साहाय्ये यत्कार्यं वचनान्मम ।\nसौवर्णस्त्वं मृगो भूत्वा चित्रो रजतबिन्दुभिः ॥३-४०-१७॥",
  "आश्रमे तस्य रामस्य सीतायाः प्रमुखे चर ।\nप्रलोभयित्वा वैदेहीं यथेष्टं गन्तुमर्हसि ॥३-४०-१८॥",
  "त्वां हि मायामयं दृष्ट्वा काञ्चनं जातविस्मया ।\nआनयैनमिति क्षिप्रं रामं वक्ष्यति मैथिली ॥३-४०-१९॥",
  "अपक्रान्ते च काकुत्स्थे दूरं गत्वाप्युदाहर ।\nहा सीते लक्ष्मणेत्येवं रामवाक्यानुरूपकम् ॥३-४०-२०॥",
  "तच्छ्रुत्वा रामपदवीं सीतया च प्रचोदितः ।\nअनुगच्छति सम्भ्रान्तः सौमित्रिरपि सौहृदात् ॥३-४०-२१॥",
  "अपक्रान्ते च काकुत्स्थे लक्ष्मणे च यथासुखम् ।\nआहरिष्यामि वैदेहीं सहस्राक्षः शचीमिव ॥३-४०-२२॥",
  "एवं कृत्वा त्विदं कार्यं यथेष्टं गच्छ राक्षस ।\nराज्यस्यार्धं प्रदास्यामि मारीच तव सुव्रत ॥३-४०-२३॥",
  "गच्छ सौम्य शिवं मार्गं कार्यस्यास्य विवृद्धये ।\nअहं त्वानुगमिष्यामि सरथो दण्डकावनम् ॥३-४०-२४॥",
  "प्राप्य सीतामयुद्धेन वञ्चयित्वा तु राघवम् ।\nलङ्कां प्रति गमिष्यामि कृतकार्यः सह त्वया ॥३-४०-२५॥",
  "नो चेत् करोषि मारीच हन्मि त्वामहमद्य वै ।\nएतत् कार्यमवश्यं मे बलादपि करिष्यसि ।\nराज्ञो विप्रतिकूलस्थो न जातु सुखमेधते ॥३-४०-२६॥",
  "आसाद्य तं जीवितसंशयस्तेमृत्युर्ध्रुवो ह्यद्य मया विरुध्यतः ।\nएतद् यथावत् परिगण्य बुद्ध्यायदत्र पथ्यं कुरु तत्तथा त्वम् ॥३-४०-२७॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे चत्वारिंशः सर्गः ॥३-४०॥"
]