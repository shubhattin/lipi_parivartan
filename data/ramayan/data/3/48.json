[
  "श्रीमद्वाल्मीकीयरामायणे अरण्यकाण्डे रवणविकत्थनम् नाम अष्टाचत्वारिंशः सर्गः ॥३-४८॥",
  "एवं ब्रुवत्यां सीतायां संरब्धः परुषं वचः ।\nललाटे भ्रुकुटिं कृत्वा रावणः प्रत्युवाच ह ॥३-४८-१॥",
  "भ्राता वैश्रवणस्याहं सापत्नो वरवर्णिनि ।\nरावणो नाम भद्रं ते दशग्रीवः प्रतापवान् ॥३-४८-२॥",
  "यस्य देवाः सगन्धर्वाः पिशाचपतगोरगाः ।\nविद्रवन्ति सदा भीता मृत्योरिव सदा प्रजाः ॥३-४८-३॥",
  "येन वैश्रवणो भ्राता वैमात्राः कारणान्तरे ।\nद्वन्द्वमासादितः क्रोधाद् रणे विक्रम्य निर्जितः ॥३-४८-४॥",
  "मद्भयार्तः परित्यज्य स्वमधिष्ठानमृद्धिमत् ।\nकैलासं पर्वतश्रेष्ठमध्यास्ते नरवाहनः ॥३-४८-५॥",
  "यस्य तत् पुष्पकं नाम विमानं कामगं शुभम् ।\nवीर्यादावर्जितं भद्रे येन यामि विहायसम् ॥३-४८-६॥",
  "मम संजातरोषस्य मुखं दृष्ट्वैव मैथिलि ।\nविद्रवन्ति परित्रस्ताः सुराः शक्रपुरोगमाः ॥३-४८-७॥",
  "यत्र तिष्ठाम्यहं तत्र मारुतो वाति शङ्कितः ।\nतीव्रांशुः शिशिरांशुश्च भयात् सम्पद्यते दिवि ॥३-४८-८॥",
  "निष्कम्पपत्रास्तरवो नद्यश्च स्तिमितोदकाः ।\nभवन्ति यत्र तत्राहं तिष्ठामि च चरामि च ॥३-४८-९॥",
  "मम पारे समुद्रस्य लङ्का नाम पुरी शुभा ।\nसम्पूर्णा राक्षसैर्घोरैर्यथेन्द्रस्यामरावती ॥३-४८-१०॥",
  "प्राकारेण परिक्षिप्ता पाण्डुरेण विराजिता ।\nहेमकक्ष्या पुरी रम्या वैदूर्यमयतोरणा ॥३-४८-११॥",
  "हस्त्यश्वरथसम्बाधा तूर्यनादविनादिता ।\nसर्वकामफलैर्वृक्षैः संकुलोद्यानभूषिता ॥३-४८-१२॥",
  "तत्र त्वं वस हे सीते राजपुत्रि मया सह ।\nन स्मरिष्यसि नारीणां मानुषीणां मनस्विनि ॥३-४८-१३॥",
  "भुञ्जाना मानुषान् भोगान् दिव्यांश्च वरवर्णिनि ।\nन स्मरिष्यसि रामस्य मानुषस्य गतायुषः ॥३-४८-१४॥",
  "स्थापयित्वा प्रियं पुत्रं राज्ये दशरथो नृपः ।\nमन्दवीर्यस्ततो ज्येष्ठः सुतः प्रस्थापितो वनम् ॥३-४८-१५॥",
  "तेन किं भ्रष्टराज्येन रामेण गतचेतसा ।\nकरिष्यसि विशालाक्षि तापसेन तपस्विना ॥३-४८-१६॥",
  "रक्ष राक्षसभर्तारं कामय स्वयमागतम् ।\nन मन्मथशराविष्टं प्रत्याख्यातुं त्वमर्हसि ॥३-४८-१७॥",
  "प्रत्याख्याय हि मां भीरु पश्चात्तापं गमिष्यसि ।\nचरणेनाभिहत्येव पुरूरवसमुर्वशी ॥३-४८-१८॥",
  "अङ्गुल्या न समो रामो मम युद्धे स मानुषः ।\nतव भाग्येन सम्प्राप्तं भजस्व वरवर्णिनि ॥३-४८-१९॥",
  "एवमुक्ता तु वैदेही क्रुद्धा संरक्तलोचना ।\nअब्रवीत् परुषं वाक्यं रहिते राक्षसाधिपम् ॥३-४८-२०॥",
  "कथं वैश्रवणं देवं सर्वदेवनमस्कृतम् ।\nभ्रातरं व्यपदिश्य त्वमशुभं कर्तुमिच्छसि ॥३-४८-२१॥",
  "अवश्यं विनशिष्यन्ति सर्वे रावण राक्षसाः ।\nयेषां त्वं कर्कशो राजा दुर्बुद्धिरजितेन्द्रियः ॥३-४८-२२॥",
  "अपहृत्य शचीं भार्यां शक्यमिन्द्रस्य जीवितुम् ।\nनहि रामस्य भार्यां मामानीय स्वस्तिमान् भवेत् ॥३-४८-२३॥",
  "जीवेच्चिरं वज्रधरस्य पश्चाच्छचीं प्रधृष्याप्रतिरूपरूपाम् ।\nन मादृशीं राक्षस धर्षयित्वापीतामृतस्यापि तवास्ति मोक्षः ॥३-४८-२४॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे अष्टाचत्वारिंशः सर्गः ॥३-४८॥"
]