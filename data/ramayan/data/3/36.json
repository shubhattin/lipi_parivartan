[
  "श्रीमद्वाल्मीकीयरामायणे अरण्यकाण्डे सहायैषणा नाम षड्त्रिंशः सर्गः ॥३-३६॥",
  "मारीच श्रूयतां तात वचनं मम भाषतः ।\nआर्तोऽस्मि मम चार्तस्य भवान् हि परमा गतिः ॥३-३६-१॥",
  "जानीषे त्वं जनस्थानं भ्राता यत्र खरो मम ।\nदूषणश्च महाबाहुः स्वसा शूर्पणखा च मे ॥३-३६-२॥",
  "त्रिशिराश्च महाबाहू राक्षसः पिशिताशनः ।\nअन्ये च बहवः शूरा लब्धलक्षा निशाचराः ॥३-३६-३॥",
  "वसन्ति मन्नियोगेन अधिवासं च राक्षसाः ।\nबाधमाना महारण्ये मुनीन् ये धर्मचारिणः ॥३-३६-४॥",
  "चतुर्दश सहस्राणि रक्षसां भीमकर्मणाम् ।\nशूराणां लब्धलक्षाणां खरचित्तानुवर्तिनाम् ॥३-३६-५॥",
  "ते त्विदानीं जनस्थाने वसमाना महाबलाः ।\nसङ्गताः परमायत्ता रामेण सह संयुगे ॥३-३६-६॥",
  "नानाशस्त्रप्रहरणाः खरप्रमुखराक्षसाः ।\nतेन संजातरोषेण रामेण रणमूर्धनि ॥३-३६-७॥",
  "अनुक्त्वा परुषं किंचिच्छरैर्व्यापारितं धनुः ।\nचतुर्दश सहस्राणि रक्षसामुग्रतेजसाम् ॥३-३६-८॥",
  "निहतानि शरैर्दीप्तैर्मानुषेण पदातिना ।\nखरश्च निहतः संख्ये दूषणश्च निपातितः ॥३-३६-९॥",
  "हत्वा त्रिशिरसं चापि निर्भया दण्डकाः कृताः ।\nपित्रा निरस्तः क्रुद्धेन सभार्यः क्षीणजीवितः ॥३-३६-१०॥",
  "स हन्ता तस्य सैन्यस्य रामः क्षत्रियपांसनः ।\nअशीलः कर्कशस्तीक्ष्णो मूर्खो लुब्धोऽजितेन्द्रियः ॥३-३६-११॥",
  "त्यक्तधर्मा त्वधर्मात्मा भूतानामहिते रतः ।\nयेन वैरं विनारण्ये सत्त्वमास्थाय केवलम् ॥३-३६-१२॥",
  "कर्णनासापहारेण भगिनी मे विरूपिता ।\nअस्य भार्यां जनस्थानात् सीतां सुरसुतोपमाम् ॥३-३६-१३॥",
  "आनयिष्यामि विक्रम्य सहायस्तत्र मे भव ।\nत्वया ह्यहं सहायेन पार्श्वस्थेन महाबल ॥३-३६-१४॥",
  "भ्रातृभिश्च सुरान् सर्वान् नाहमत्राभिचिन्तये ।\nतत्सहायो भव त्वं मे समर्थो ह्यसि राक्षस ॥३-३६-१५॥",
  "वीर्ये युद्धे च दर्पे च न ह्यस्ति सदृशस्तव ।\nउपायतो महान् शूरो महामायाविशारदः ॥३-३६-१६॥",
  "एतदर्थमहं प्राप्तस्त्वत्समीपं निशाचर ।\nशृणु तत् कर्म साहाय्ये यत् कार्यं वचनान्मम ॥३-३६-१७॥",
  "सौवर्णस्त्वं मृगो भूत्वा चित्रो रजतबिन्दुभिः ।\nआश्रमे तस्य रामस्य सीतायाः प्रमुखे चर ॥३-३६-१८॥",
  "त्वां तु निःसंशयं सीता दृष्ट्वा तु मृगरूपिणम् ।\nगृह्यतामिति भर्तारं लक्ष्मणं चाभिधास्यति ॥३-३६-१९॥",
  "ततस्तयोरपाये तु शून्ये सीतां यथासुखम् ।\nनिराबाधो हरिष्यामि राहुश्चन्द्रप्रभामिव ॥३-३६-२०॥",
  "ततः पश्चात् सुखं रामे भार्याहरणकर्शिते ।\nविश्रब्धं प्रहरिष्यामि कृतार्थेनान्तरात्मना ॥३-३६-२१॥",
  "तस्य रामकथां श्रुत्वा मारीचस्य महात्मनः ।\nशुष्कं समभवद् वक्त्रं परित्रस्तो बभूव च ॥३-३६-२२॥",
  "ओष्ठौ परिलिहन् शुष्कौ नेत्रैरनिमिषैरिव ।\nमृतभूत इवार्तस्तु रावणं समुदैक्षत ॥३-३६-२३॥",
  "स रावणं त्रस्तविषण्णचेतामहावने रामपराक्रमज्ञः ।\nकृताञ्जलिस्तत्त्वमुवाच वाक्यंहितं च तस्मै हितमात्मनश्च ॥३-३६-२४॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे षड्त्रिंशः सर्गः ॥३-३६॥"
]