[
  "अथ श्रीमद्वाल्मीकीयरामायणे अरण्यकाण्डे रामप्रत्यागमनम् नाम सप्तपञ्चाशः सर्गः ॥३-५७॥",
  "राक्षसं मृगरूपेण चरन्तं कामरूपिणम् ।\nनिहत्य रामो मारीचं तूर्णं पथि न्यवर्तत ॥३-५७-१॥",
  "तस्य संत्वरमाणस्य द्रष्टुकामस्य मैथिलीम् ।\nक्रूरस्वनोऽथ गोमायुर्विननादास्य पृष्ठतः ॥३-५७-२॥",
  "स तस्य स्वरमाज्ञाय दारुणं रोमहर्षणम् ।\nचिन्तयामास गोमायोः स्वरेण परिशङ्कितः ॥३-५७-३॥",
  "अशुभं बत मन्येऽहं गोमायुर्वाश्यते यथा ।\nस्वस्ति स्यादपि वैदेह्या राक्षसैर्भक्षणं विना ॥३-५७-४॥",
  "मारीचेन तु विज्ञाय स्वरमालक्ष्य मामकम् ।\nविक्रुष्टं मृगरूपेण लक्ष्मणः शृणुयाद् यदि ॥३-५७-५॥",
  "स सौमित्रिः स्वरं श्रुत्वा तां च हित्वाथ मैथिलीम् ।\nतयैव प्रहितः क्षिप्रं मत्सकाशमिहैष्यति ॥३-५७-६॥",
  "राक्षसैः सहितैर्नूनं सीताया ईप्सितो वधः ।\nकाञ्चनश्च मृगो भूत्वा व्यपनीयाश्रमात्तु माम् ॥३-५७-७॥",
  "दूरं नीत्वाथ मारीचो राक्षसोऽभूच्छराहतः ।\nहा लक्ष्मण हतोऽस्मीति यद्वाक्यं व्याजहार ह ॥३-५७-८॥",
  "अपि स्वस्ति भवेद् द्वाभ्यां रहिताभ्यां मया वने ।\nजनस्थाननिमित्तं हि कृतवैरोऽस्मि राक्षसैः ॥३-५७-९॥",
  "निमित्तानि च घोराणि दृश्यन्तेऽद्य बहूनि च ।\nइत्येवं चिन्तयन् रामः श्रुत्वा गोमायुनिःस्वनम् ॥३-५७-१०॥",
  "निवर्तमानस्त्वरितो जगामाश्रममात्मवान् ।\nआत्मनश्चापनयनं मृगरूपेण रक्षसा ॥३-५७-११॥",
  "आजगाम जनस्थानं राघवः परिशङ्कितः ।\nतं दीनमानसं दीनमासेदुर्मृगपक्षिणः ॥३-५७-१२॥",
  "सव्यं कृत्वा महात्मानं घोरांश्च ससृजुः स्वरान् ।\nतानि दृष्ट्वा निमित्तानि महाघोराणि राघवः ।\nन्यवर्तताथ त्वरितो जवेनाश्रममात्मनः ॥३-५७-१३॥",
  "ततो लक्ष्मणमायान्तं ददर्श विगतप्रभम् ।\nततोऽविदूरे रामेण समीयाय स लक्ष्मणः ॥३-५७-१४॥",
  "विषण्णः सन् विषण्णेन दुःखितो दुःखभागिना ।\nस जगर्हेऽथ तं भ्राता दृष्ट्वा लक्ष्मणमागतम् ॥३-५७-१५॥",
  "विहाय सीतां विजने वने राक्षससेविते ।\nगृहीत्वा च करं सव्यं लक्ष्मणं रघुनन्दनः ॥३-५७-१६॥",
  "उवाच मधुरोदर्कमिदं परुषमार्तवत् ।\nअहो लक्ष्मण गर्ह्यं ते कृतं यत् त्वं विहाय ताम् ॥३-५७-१७॥",
  "सीतामिहागतः सौम्य कच्चित् स्वस्ति भवेदिति ।\nन मेऽस्ति संशयो वीर सर्वथा जनकात्मजा ॥३-५७-१८॥",
  "विनष्टा भक्षिता वापि राक्षसैर्वनचारिभिः ।\nअशुभान्येव भूयिष्ठं यथा प्रादुर्भवन्ति मे ॥३-५७-१९॥",
  "अपि लक्ष्मण सीतायाः सामग्र्यं प्राप्नुयामहे ।\nजीवन्त्याः पुरुषव्याघ्र सुताया जनकस्य वै ॥३-५७-२०॥",
  "यथा वै मृगसंघाश्च गोमायुश्चैव भैरवम् ।\nवाश्यन्ते शकुनाश्चापि प्रदीप्तामभितो दिशम् ।\nअपि स्वस्ति भवेत् तस्या राजपुत्र्या महाबल ॥३-५७-२१॥",
  "इदं हि रक्षो मृगसंनिकाशं प्रलोभ्य मां दूरमनुप्रयातम् ।\nहतं कथंचिन्महता श्रमेण स राक्षसोऽभून्म्रियमाण एव ॥३-५७-२२॥",
  "मनश्च मे दीनमिहाप्रहृष्टं चक्षुश्च सव्यं कुरुते विकारम् ।\nअसंशयं लक्ष्मण नास्ति सीता हृता मृता वा पथि वर्तते वा ॥३-५७-२३॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे रामप्रत्यागमनम् नाम सप्तपञ्चाशः सर्गः ॥३-५७॥"
]