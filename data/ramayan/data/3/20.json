[
  "श्रीमद्वाल्मीकीयरामायणे अरण्यकाण्डे चतुर्दशरक्षोवधः नाम विंशः सर्गः ॥३-२०॥",
  "ततः शूर्पणखा घोरा राघवाश्रममागता ।\nराक्षसानाचचक्षे तौ भ्रातरौ सह सीतया ॥३-२०-१॥",
  "ते रामं पर्णशालायामुपविष्टं महाबलम् ।\nददृशुः सीतया सार्धं लक्ष्मणेनापि सेवितम् ॥३-२०-२॥",
  "तां दृष्ट्वा राघवः श्रीमानागतांस्तांश्च राक्षसान् ।\nअब्रवीद् भ्रातरं रामो लक्ष्मणं दीप्ततेजसम् ॥३-२०-३॥",
  "मुहूर्तं भव सौमित्रे सीतायाः प्रत्यनन्तरः ।\nइमानस्या वधिष्यामि पदवीमागतानिह ॥३-२०-४॥",
  "वाक्यमेतत् ततः श्रुत्वा रामस्य विदितात्मनः ।\nतथेति लक्ष्मणो वाक्यं राघवस्य प्रपूजयन् ॥३-२०-५॥",
  "राघवोऽपि महच्चापं चामीकरविभूषितम् ।\nचकार सज्यं धर्मात्मा तानि रक्षांसि चाब्रवीत् ॥३-२०-६॥",
  "पुत्रौ दशरथस्यावां भ्रातरौ रामलक्ष्मणौ ।\nप्रविष्टौ सीतया सार्धं दुश्चरं दण्डकावनम् ॥३-२०-७॥",
  "फलमूलाशनौ दान्तौ तापसौ ब्रह्मचारिणौ ।\nवसन्तौ दण्डकारण्ये किमर्थमुपहिंसथ ॥३-२०-८॥",
  "युष्मान् पापात्मकान् हन्तुं विप्रकारान् महाहवे ।\nऋषीणां तु नियोगेन सम्प्राप्तः सशरासनः ॥३-२०-९॥",
  "तिष्ठतैवात्र संतुष्टा नोपवर्तितुमर्हथ ।\nयदि प्राणैरिहार्थो वो निवर्तध्वं निशाचराः ॥३-२०-१०॥",
  "तस्य तद् वचनं श्रुत्वा राक्षसास्ते चतुर्दश ।\nऊचुर्वाचं सुसंक्रुद्धा ब्रह्मघ्नाः शूलपाणयः ॥३-२०-११॥",
  "संरक्तनयना घोरा रामं संरक्तलोचनम् ।\nपरुषा मधुराभाषं हृष्टा दृष्टपराक्रमम् ॥३-२०-१२॥",
  "क्रोधमुत्पाद्य नो भर्तुः खरस्य सुमहात्मनः ।\nत्वमेव हास्यसे प्राणान् सद्योऽस्माभिर्हतो युधि ॥३-२०-१३॥",
  "का हि ते शक्तिरेकस्य बहूनां रणमूर्धनि ।\nअस्माकमग्रतः स्थातुं किं पुनर्योद्धुमाहवे ॥३-२०-१४॥",
  "एभिर्बाहुप्रयुक्तैश्च परिघैः शूलपट्टिशैः ।\nप्राणांस्त्यक्ष्यसि वीर्यं च धनुश्च करपीडितम् ॥३-२०-१५॥",
  "इत्येवमुक्त्वा संरब्धा राक्षसास्ते चतुर्दश ।\nउद्यतायुधनिस्त्रिंशा राममेवाभिदुद्रुवुः ॥३-२०-१६॥",
  "चिक्षिपुस्तानि शूलानि राघवं प्रति दुर्जयम् ।\nतानि शूलानि काकुत्स्थः समस्तानि चतुर्दश ॥३-२०-१७॥",
  "तावद्भिरेव चिच्छेद शरैः काञ्चनभूषितैः ।\nततः पश्चान्महातेजा नाराचान् सूर्यसंनिभान् ॥३-२०-१८॥",
  "जग्राह परमक्रुद्धश्चतुर्दश शिलाशितान् ।\nगृहीत्वा धनुरायम्य लक्ष्यानुद्दिश्य राक्षसान् ॥३-२०-१९॥",
  "मुमोच राघवो बाणान् वज्रानिव शतक्रतुः ।\nते भित्त्वा रक्षसां वेगाद् वक्षांसि रुधिरप्लुताः ॥३-२०-२०॥",
  "विनिष्पेतुस्तदा भूमौ वल्मीकादिव पन्नगाः ।\nतैर्भग्नहृदया भूमौ छिन्नमूला इव द्रुमाः ॥३-२०-२१॥",
  "निपेतुः शोणितस्नाता विकृता विगतासवः ।\nतान् भूमौ पतितान् दृष्ट्वा राक्षसी क्रोधमूर्छिता ॥३-२०-२२॥",
  "उपगम्य खरं सा तु किंचित्संशुष्कशोणिता ।\nपपात पुनरेवार्ता सनिर्यासेव वल्लरी ॥३-२०-२३॥",
  "भ्रातुः समीपे शोकार्ता ससर्ज निनदं महत् ।\nसस्वरं मुमुचे बाष्पं विवर्णवदना तदा ॥३-२०-२४॥",
  "निपातितान् प्रेक्ष्य रणे तु राक्षसान् प्रधाविता शूर्पणखा पुनस्ततः ।\nवधं च तेषां निखिलेन रक्षसां शशंस सर्वं भगिनी खरस्य सा ॥३-२०-२५॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे विंशः सर्गः ॥३-२०॥"
]