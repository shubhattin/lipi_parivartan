[
  "श्रीमद्वाल्मीकीयरामायणे अरण्यकाण्डे रामास्त्रमहिमा नाम अष्टात्रिंशः सर्गः ॥३-३८॥",
  "कदाचिदप्यहं वीर्यात् पर्यटन् पृथिवीमिमाम् ।\nबलं नागसहस्रस्य धारयन् पर्वतोपमः ॥३-३८-१॥",
  "नीलजीमूतसंकाशस्तप्तकाञ्चनकुण्डलः ।\nभयं लोकस्य जनयन् किरीटी परिघायुधः ॥३-३८-२॥",
  "व्यचरन् दण्डकारण्यमृषिमांसानि भक्षयन् ।\nविश्वामित्रोऽथ धर्मात्मा मद्वित्रस्तो महामुनिः ॥३-३८-३॥",
  "स्वयं गत्वा दशरथं नरेन्द्रमिदमब्रवीत् ।\nअयं रक्षतु मां रामः पर्वकाले समाहितः ॥३-३८-४॥",
  "मारीचान्मे भयं घोरं समुत्पन्नं नरेश्वर ।\nइत्येवमुक्तो धर्मात्मा राजा दशरथस्तदा ॥३-३८-५॥",
  "प्रत्युवाच महाभागं विश्वामित्रं महामुनिम् ।\nऊनद्वादशवर्षोऽयमकृतास्त्रश्च राघवः ॥३-३८-६॥",
  "कामं तु मम तत् सैन्यं मया सह गमिष्यति ।\nबलेन चतुरङ्गेण स्वयमेत्य निशाचरम् ॥३-३८-७॥",
  "वधिष्यामि मुनिश्रेष्ठ शत्रुं तव यथेप्सितम् ।\nएवमुक्तः स तु मुनी राजानमिदमब्रवीत् ॥३-३८-८॥",
  "रामान्नान्यद् बलं लोके पर्याप्तं तस्य रक्षसः ।\nदेवतानामपि भवान् समरेष्वभिपालकः ॥३-३८-९॥",
  "आसीत् तव कृतं कर्म त्रिलोकविदितं नृप ।\nकाममस्ति महत् सैन्यं तिष्ठत्विह परंतप ॥३-३८-१०॥",
  "बालोऽप्येष महातेजाः समर्थस्तस्य निग्रहे ।\nगमिष्ये राममादाय स्वस्ति तेऽस्तु परंतप ॥३-३८-११॥",
  "इत्येवमुक्त्वा स मुनिस्तमादाय नृपात्मजम् ।\nजगाम परमप्रीतो विश्वामित्रः स्वमाश्रमम् ॥३-३८-१२॥",
  "तं तथा दण्डकारण्ये यज्ञमुद्दिश्य दीक्षितम् ।\nबभूवोपस्थितो रामश्चित्रं विस्फारयन् धनुः ॥३-३८-१३॥",
  "अजातव्यञ्जनः श्रीमान् बालः श्यामः शुभेक्षणः ।\nएकवस्त्रधरो धन्वी शिखी कनकमालया ॥३-३८-१४॥",
  "शोभयन् दण्डकारण्यं दीप्तेन स्वेन तेजसा ।\nअदृश्यत तदा रामो बालचन्द्र इवोदितः ॥३-३८-१५॥",
  "ततोऽहं मेघसंकाशस्तप्तकाञ्चनकुण्डलः ।\nबली दत्तवरो दर्पादाजगामाश्रमान्तरम् ॥३-३८-१६॥",
  "तेन दृष्टः प्रविष्टोऽहं सहसैवोद्यतायुधः ।\nमां तु दृष्ट्वा धनुः सज्यमसम्भ्रान्तश्चकार ह ॥३-३८-१७॥",
  "अवजानन्नहं मोहाद् बालोऽयमिति राघवम् ।\nविश्वामित्रस्य तां वेदिमभ्यधावं कृतत्वरः ॥३-३८-१८॥",
  "तेन मुक्तस्ततो बाणः शितः शत्रुनिबर्हणः ।\nतेनाहं ताडितः क्षिप्तः समुद्रे शतयोजने ॥३-३८-१९॥",
  "नेच्छता तात मां हन्तुं तदा वीरेण रक्षितः ।\nरामस्य शरवेगेन निरस्तो भ्रान्तचेतनः ॥३-३८-२०॥",
  "पातितोऽहं तदा तेन गम्भीरे सागराम्भसि ।\nप्राप्य संज्ञां चिरात् तात लङ्कां प्रति गतः पुरीम् ॥३-३८-२१॥",
  "एवमस्मि तदा मुक्तः सहायास्ते निपातिताः ।\nअकृतास्त्रेण रामेण बालेनाक्लिष्टकर्मणा ॥३-३८-२२॥",
  "तन्मया वार्यमाणस्तु यदि रामेण विग्रहम् ।\nकरिष्यस्यापदां घोरां क्षिप्रं प्राप्य न शिष्यसि ॥३-३८-२३॥",
  "क्रीडारतिविधिज्ञानां समाजोत्सवदर्शिनाम् ।\nरक्षसां चैव संतापमनर्थं चाहरिष्यसि ॥३-३८-२४॥",
  "हर्म्यप्रासादसम्बाधां नानारत्नविभूषिताम् ।\nद्रक्ष्यसि त्वं पुरीं लङ्कां विनष्टां मैथिलीकृते ॥३-३८-२५॥",
  "अकुर्वन्तोऽपि पापानि शुचयः पापसंश्रयात् ।\nपरपापैर्विनश्यन्ति मत्स्या नागह्रदे यथा ॥३-३८-२६॥",
  "दिव्यचन्दनदिग्धाङ्गान् दिव्याभरणभूषितान् ।\nद्रक्ष्यस्यभिहतान् भूमौ तव दोषात् तु राक्षसान् ॥३-३८-२७॥",
  "हृतदारान् सदारांश्च दश विद्रवतो दिशः ।\nहतशेषानशरणान् द्रक्ष्यसि त्वं निशाचरान् ॥३-३८-२८॥",
  "शरजालपरिक्षिप्तामग्निज्वालासमावृताम् ।\nप्रदग्धभवनां लङ्कां द्रक्ष्यसि त्वमसंशयम् ॥३-३८-२९॥",
  "परदाराभिमर्शात् तु नान्यत् पापतरं महत् ।\nप्रमदानां सहस्राणि तव राजन् परिग्रहे ॥३-३८-३०॥",
  "भव स्वदारनिरतः स्वकुलं रक्ष राक्षसान् ।\nमानं वृद्धिं च राज्यं च जीवितं चेष्टमात्मनः ॥३-३८-३१॥",
  "कलत्राणि च सौम्यानि मित्रवर्गं तथैव च ।\nयदीच्छसि चिरं भोक्तुं मा कृथा रामविप्रियम् ॥३-३८-३२॥",
  "निवार्यमाणः सुहृदा मया भृशं प्रसह्य सीतां यदि धर्षयिष्यसि ।\nगमिष्यसि क्षीणबलः सबान्धवो यमक्षयं रामशरास्तजीवितः ॥३-३८-३३॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे अष्टात्रिंशः सर्गः ॥३-३८॥"
]