[
  "श्रीमद्वाल्मीकीयरामायणे अरण्यकाण्डे अप्रियपथ्यवचनम् नाम सप्तत्रिंशः सर्गः ॥३-३७॥",
  "तच्छ्रुत्वा राक्षसेन्द्रस्य वाक्यं वाक्यविशारदः ।\nप्रत्युवाच महातेजा मारीचो राक्षसेश्वरम् ॥३-३७-१॥",
  "सुलभाः पुरुषा राजन् सततं प्रियवादिनः ।\nअप्रियस्य च पथ्यस्य वक्ता श्रोता च दुर्लभः ॥३-३७-२॥",
  "न नूनं बुध्यसे रामं महावीर्यगुणोन्नतम् ।\nअयुक्तचारश्चपलो महेन्द्रवरुणोपमम् ॥३-३७-३॥",
  "अपि स्वस्ति भवेत् तात सर्वेषामपि रक्षसाम् ।\nअपि रामो न संक्रुद्धः कुर्याल्लोकानराक्षसान् ॥३-३७-४॥",
  "अपि ते जीवितान्ताय नोत्पन्ना जनकात्मजा ।\nअपि सीतानिमित्तं च न भवेद् व्यसनं महत् ॥३-३७-५॥",
  "अपि त्वामीश्वरं प्राप्य कामवृत्तं निरङ्कुशम् ।\nन विनश्येत् पुरी लङ्का त्वया सह सराक्षसा ॥३-३७-६॥",
  "त्वद्विधः कामवृत्तो हि दुःशीलः पापमन्त्रितः ।\nआत्मानं स्वजनं राष्ट्रं स राजा हन्ति दुर्मतिः ॥३-३७-७॥",
  "न च पित्रा परित्यक्तो नामर्यादः कथंचन ।\nन लुब्धो न च दुःशीलो न च क्षत्रियपांसनः ॥३-३७-८॥",
  "न च धर्मगुणैर्हीनः कौसल्यानन्दवर्धनः ।\nन च तीक्ष्णो हि भूतानां सर्वभूतहिते रतः ॥३-३७-९॥",
  "वञ्चितं पितरं दृष्ट्वा कैकेय्या सत्यवादिनम् ।\nकरिष्यामीति धर्मात्मा ततः प्रव्रजितो वनम् ॥३-३७-१०॥",
  "कैकेय्याः प्रियकामार्थं पितुर्दशरथस्य च ।\nहित्वा राज्यं च भोगांश्च प्रविष्टो दण्डकावनम् ॥३-३७-११॥",
  "न रामः कर्कशस्तात नाविद्वान् नाजितेन्द्रियः ।\nअनृतं न श्रुतं चैव नैव त्वं वक्तुमर्हसि ॥३-३७-१२॥",
  "रामो विग्रहवान् धर्मः साधुः सत्यपराक्रमः ।\nराजा सर्वस्य लोकस्य देवानामिव वासवः ॥३-३७-१३॥",
  "कथं नु तस्य वैदेहीं रक्षितां स्वेन तेजसा ।\nइच्छसे प्रसभं हर्तुं प्रभामिव विवस्वतः ॥३-३७-१४॥",
  "शरार्चिषमनाधृष्यं चापखड्गेन्धनं रणे ।\nरामाग्निं सहसा दीप्तं न प्रवेष्टुं त्वमर्हसि ॥३-३७-१५॥",
  "धनुर्व्यादितदीप्तास्यं शरार्चिषममर्षणम् ।\nचापबाणधरं तीक्ष्णं शत्रुसेनापहारिणम् ॥३-३७-१६॥",
  "राज्यं सुखं च संत्यज्य जीवितं चेष्टमात्मनः ।\nनात्यासादयितुं तात रामान्तकमिहार्हसि ॥३-३७-१७॥",
  "अप्रमेयं हि तत्तेजो यस्य सा जनकात्मजा ।\nन त्वं समर्थस्तां हर्तुं रामचापाश्रयां वने ॥३-३७-१८॥",
  "तस्य वै नरसिंहस्य सिंहोरस्कस्य भामिनी ।\nप्राणेभ्योऽपि प्रियतरा भार्या नित्यमनुव्रता ॥३-३७-१९॥",
  "न सा धर्षयितुं शक्या मैथिल्योजस्विनः प्रिया ।\nदीप्तस्येव हुताशस्य शिखा सीता सुमध्यमा ॥३-३७-२०॥",
  "किमुद्यमं व्यर्थमिमं कृत्वा ते राक्षसाधिप ।\nदृष्टश्चेत् त्वं रणे तेन तदन्तमुपजीवितम् ॥३-३७-२१॥",
  "जीवितं च सुखं चैव राज्यं चैव सुदुर्लभम् ।\nयदीच्छसि चिरं भोक्तुं मा कृथा रामविप्रियम् ॥३-३७-२२॥",
  "स सर्वैः सचिवैः सार्धं विभीषणपुरस्कृतैः ।\nमन्त्रयित्वा स धर्मिष्ठैः कृत्वा निश्चयमात्मनः ।\nदोषाणां च गुणानां च सम्प्रधार्य बलाबलम् ॥३-३७-२३॥",
  "आत्मनश्च बलं ज्ञात्वा राघवस्य च तत्त्वतः ।\nहितं हि तव निश्चित्य क्षमं त्वं कर्तुमर्हसि ॥३-३७-२४॥",
  "अहं तु मन्ये तव न क्षमं रणेसमागमं कोसलराजसूनुना ।\nइदं हि भूयः शृणु वाक्यमुत्तमंक्षमं च युक्तं च निशाचराधिप ॥३-३७-२५॥",
  "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे सप्तत्रिंशः सर्गः ॥३-३७॥"
]